De brief aan de Hebreeën





Johan O. Smith





Licentie


	 		Voor dit e-Boek is een licentie verleend aan:



		Cees-Wim van der Waal

		c.w.vanderwaal@gmail.com

		Gemeente: Flevoland



		Gedownload van Brunstad Portal: 24-4-2017



		© Stiftelsen Skjulte Skatters Forlag





Colofon




De brief aan de Hebreeën





uitgewerkt door

Johan O. Smith





		Vertaald uit het Noors.

		Oorspronkelijke titel: Hebreerbrevet

		Oorspronkelijke uitgave: 1938



		Nederlandstalige versie: 	2e herziene uitgave - 2008

		Uitgave: Stichting Uitgeverij De Weg, Stadskanaal



		e-Boek versie: 2011 (revisie: 24-9-2011)

		ISBN 978-82-8253-069-9 (ePub format)



© Stiftelsen Skjulte Skatters Forlag

		P.O. Box 900

		3168 Melsomvik

		Norway



www.ssfnett.no

www.brunstad.org





De bijbelcitaten in deze uitgave zijn ontleend aan de NBG-vertaling 1951





Copyright en gebruiksvoorwaarden




Copyright



	© Alle rechten voorbehouden. Niets uit deze uitgave mag worden gekopieerd, verveelvoudigd of anderszins openbaar gemaakt zonder voorafgaande schriftelijke toestemming van Stiftelsen Skjulte Skatters Forlag of de Stichting Uitgeverij De Weg, Postbus 167, 9500 AD Stadskanaal, Nederland, behoudens in de Auteurswet 1912 dwingend toegestane uitzonderingen.

	Stiftelsen Skjulte Skatters Forlag, P.B. 900, Brunstad, N-3168 Melsomvik, Noorwegen [en Stichting Uitgeverij De Weg].

	(Zie www.ssfnett.no en www.cgn.nl)





Gebruiksvoorwaarden



	Dit e-Boek is alleen voor persoonlijk gebruik en mag daarom niet worden doorverkocht of weggegeven aan andere personen. 	Wil je dit boek met andere personen delen, verwijs hen dan naar portal.brunstad.org. 	Als je dit e-Boek leest en het is niet je eigen gepersonaliseerde exemplaar, ga dan naar portal.brunstad.org en download je eigen exemplaar.



	Bedankt voor het respecteren van deze gebruiksvoorwaarden.





Hoofdstuk 1


1. Nadat God eertijds vele malen en op vele wijzen tot de vaderen gesproken had in de profeten, heeft Hij nu in het laatst der dagen tot ons gesproken in de Zoon …

Jezus zegt: "Ik zal u niet als wezen achterlaten. Ik kom tot u." Joh. 14:18. Hij komt tot ons door de Geest der waarheid. "De Woordvoerder [1], de heilige Geest, die de Vader zenden zal in mijn naam, die zal u alles leren en u te binnen brengen al wat Ik u gezegd heb." Joh. 14:26.

Voordien sprak God op vele wijzen door tekenen en wonderen, maar nu spreekt Hij alleen door de Geest der waarheid, die ons bekend maakt wat Hij van de Zoon hoort.

2. … die Hij gesteld heeft tot erfgenaam van alle dingen, door wie Hij ook de wereld geschapen heeft.

Als zo'n machtig erfgenaam spreekt, moet het wel de moeite waard zijn om te luisteren. Het is immers de bedoeling dat wij mede-erfgenamen worden. En dat worden we niet, als we niet luisteren naar Hem die uit de hemelen spreekt.

God heeft door middel van zijn Zoon de wereld geschapen. Dus het is wel duidelijk dat Hij de wereld te zijner tijd niet zal nalaten aan iemand anders.

3. Deze, de afstraling zijner heerlijkheid en de afdruk van zijn wezen, die alle dingen draagt door het woord zijner kracht ...

Zoals alles voor Hem geschapen is, wordt ook alles door Hem in stand gehouden. Wie de Zoon heeft gezien, en zijn wijze van doen heeft gezien, die heeft ook de Vader gezien. Die twee zijn volmaakt één.

Als wij nu met de Vader en de Zoon één worden, krijgen ook wij de afstraling van zijn heerlijkheid en worden wij gevormd tot een afdruk van zijn wezen. Want als wij delen in zijn lijden, zullen wij ook delen in zijn verheerlijking. Dat is nog eens een hoopvolle toekomst!

… heeft, na de reiniging der zonden tot stand gebracht te hebben, zich gezet aan de rechterhand van de majesteit in den hoge ... De kracht van de opstanding heeft Hem daar gebracht.

Dat Hij zich heeft gezet aan de rechterhand van de majesteit in den hoge, houdt in dat God Hem als Woordvoerder gebruikt om door de Heilige Geest zijn wil door te geven aan de mensen. God spreekt tot ons door de Zoon in alle levensomstandigheden. Hij overtuigt de wereld van zonde, gerechtigheid en oordeel. Als iemands geweten onrustig wordt is het de Zoon die spreekt, en is er iets in orde te brengen.

4. … zoveel machtiger geworden dan de engelen als Hij uitnemender naam boven hen als erfdeel ontvangen heeft.

De naam van Jezus is op de hele aarde bekend. Die van de engelen niet. In de naam van Jezus kan een arme zondaar vergeving van zonden ontvangen. In die van de engelen niet. In de naam van Jezus kan een zondaar die vergeving heeft gekregen, de zonde overwinnen en opgroeien naar Hem die het hoofd is van de gemeente. "Wie een oor heeft, die hore wat de Geest tot de gemeenten zegt." Zo iemand kan de zonde overwinnen. Dat zien we aan het spreken van de Geest tegen de zeven gemeenten in Klein Azië.

5. Immers tot wie der engelen heeft Hij ooit gezegd: mijn Zoon zijt gij; Ik heb U heden verwekt? En wederom: Ik zal Hem tot Vader zijn, en Hij zal Mij tot Zoon zijn.

Engelen hebben nooit vlees en bloed gehad zoals wij mensen; de Zoon wel. In vlees en bloed is Jezus verzocht. Daarin heeft Hij zijn eigen wil prijsgegeven om de wil van zijn Vader te doen. Joh. 5:19, 5:30, 6:38, 7:18. Wie van de engelen is er in het vlees geopenbaard? Niet één. De weerstand tegen Gods wil is gelegen in het vlees. Daarom moest God zijn Zoon in het vlees zenden om die wil, de eigen wil, te overwinnen.

Gods wil is aan de mens geopenbaard door de wet, maar de wet kon onmogelijk bewerken dat de wil van God werd doorgevoerd, vanwege de zwakheid van het vlees. Maar nu is het wel mogelijk, nu God zijn Zoon gezonden heeft in een vlees aan dat der zonde gelijk, en wel om de zonde, en de zonde heeft veroordeeld in het vlees. Rom. 8:3. Dit geeft kracht aan ons, die niet naar het vlees wandelen maar naar de Geest.

Ga naar de Geest wandelen, dwars tegen uw eigen vlees in! Dan zult u er blij mee zijn dat Jezus Christus geopenbaard is in het vlees en de zonde in het vlees heeft veroordeeld. Dat is een veel groter verlossing dan 'maar zondigen en dan weer genade (vergeving) krijgen'. De overwinning moet behaald worden in het gedachteleven, vóórdat het tot een zondige daad komt.

Wie van de engelen heeft nu zo'n geweldig werk verricht? En tegen wie van de engelen heeft Hij ooit gezegd: "Mijn Zoon zijt gij?" De Zoon heeft in het vlees Gods wil volvoerd ten bloede toe, ja tot de dood aan het kruis. Geen van de engelen is op die manier beproefd.

6. En wanneer Hij wederom de eerstgeborene in de wereld brengt, spreekt Hij: En Hem moeten alle engelen Gods huldigen.

Hier blijkt duidelijk het verschil. Hier zien we de waarde van het in het vlees geopenbaard zijn. Al Gods engelen, die nooit in het vlees zijn geweest, moeten Hem huldigen.

En u, die er niet van wilt weten dat Christus in het vlees geopenbaard is, wat gaat u op die dag zeggen? Uw onwetendheid wat dit betreft zal u er niet uitredden. Misschien zal de huldiging van de Zoon door al Gods engelen u op die dag kunnen overtuigen van uw grote misvatting en uw ongeloof.

7. En van de engelen zegt Hij: Die zijn engelen maakt tot winden en zijn dienaars tot een vuurvlam …

God maakt van zijn engelen gebruik voor uitwendig dienstbetoon: voor bescherming tegen gevaren van buiten, of voor afstraffing van goddeloosheid. Maar voor de innerlijke dienst maakt Hij gebruik van de Zoon, omdat de engelen niet bekend zijn met de nieuwe en levende weg door het voorhangsel, zijn vlees. Vandaar dat zij zo graag een blik willen slaan in deze ondoorgrondelijke wijsheid van God. 1 Petr. 1:12.

8 … maar van de Zoon: uw troon, o God, is in alle eeuwigheid, en de scepter der rechtmatigheid is de scepter van zijn koningschap.

De Zoon heeft de waardigheid van de troon bereikt, Hij is één met de Vader en zal in alle eeuwigheid de scepter der rechtmatigheid hanteren. Waarom? Omdat Hij in vlees en bloed gehoorzaam is geweest tot de dood, ja tot de dood aan het kruis. Omdat Hij zichzelf door een eeuwige Geest heeft geofferd en de dood heeft ondergaan naar het vlees, heeft God Hem levend gemaakt naar de geest. Geen macht of kracht kan voor zijn scepter van rechtmatigheid standhouden. Die scepter reikt wat betreft het vlees tot in de dood en wat betreft de geest tot op de troon van de majesteit.

9. Gerechtigheid hebt Gij liefgehad en ongerechtigheid hebt Gij gehaat; daarom heeft U, o God, uw God met vreugdeolie gezalfd boven uw deelgenoten.

Het is opmerkelijk dat Hij, die gerechtigheid liefhad en ongerechtigheid haatte, voortdurend in botsing moest komen met de schriftgeleerden en Farizeeën, die toch de godsdienstige leiders waren van die tijd, en zich op de stoel van Mozes hadden gezet. Waren die godsdienstige mensen soms precies het tegendeel van de Meester, zodat zij ongerechtigheid liefhadden en gerechtigheid haatten?

Jezus spreekt het gewone volk nooit zo hard aan als de priesters. Keer op keer zegt Hij: "Wee u, schriftgeleerden en Farizeeën, gij huichelaars, blinde wegwijzers, want gij reinigt de buitenzijde van de beker en van de schotel, maar van binnen zijn zij vol roof en onmatigheid. Gij gelijkt op gewitte graven, die van buiten wel schoon schijnen, maar van binnen vol zijn van doodsbeenderen en allerlei onreinheid." Matt. 23, Luc. 11.

Voor iemand in de duisternis verkeert zijn ook de priesters van onze tijd wel goed genoeg, maar zodra hij vanuit de duisternis Gods wonderbaar licht binnengaat, ontwaakt bij de Farizeeën en de schriftgeleerden de haat. Door middel van het geestelijk priesterschap gaan ze beseffen dat hun eigen priesterschap alleen maar menselijk is. Er komt uit het vlees haat en afgunst op, dezelfde haat en afgunst die de Heer der heerlijkheid heeft gekruisigd, later al de heiligen heeft vervolgd tot Hans Nielsen Hauge [2] toe, en nog steeds tegen zijn heiligen woedt. Het is dit soort mensen dat altijd de sleutel der kennis bij zich houdt, zelf het koninkrijk Gods niet binnengaat en dit onmogelijk maakt voor wie dat wel willen.

Tegen die enorme tegenstand heeft Jezus de strijd opgenomen. Dat liep erop uit dat ze Hem doodden. Ze hadden de wereldse overheid op hun hand gekregen en zo hebben ze hun wil kunnen doordrijven.

In onze tijd zitten hun geestverwanten ('de hoer') zo los in het zadel op het rode beest en is het moment waarop ze eraf worden gewipt zo nabij, dat ze niets tegen Gods heiligen durven te beginnen. Maar dat zouden ze wel graag doen. Intussen duurt het niet lang meer of het rode beest, dat de hoer haat, zal haar berooid en naakt maken, haar vlees zal eten en haar met vuur verbranden. Want God heeft hun in het hart gegeven zijn plan uit te voeren en dit eensgezind te doen. Op. 17:16-17. En dan komt er vreugde in de hemel. Op. 19.

De dienaars van het koninkrijk Gods, die in hun levenswandel gerechtigheid liefhadden en ongerechtigheid haatten, hebben altijd tegen deze weerstanden moeten vechten. Daarom klinkt er een stem uit de hemel: "Gaat uit van haar, mijn volk, opdat gij geen gemeenschap hebt aan haar zonden en niet ontvangt van haar plagen!" Op. 18:4.

Gerechtigheid liefhebben en ongerechtigheid haten bewerkt in ons leven een scheiding, waardoor Gods licht en wijsheid kan binnendringen. Daar is Jezus zijn leven lang mee bezig geweest. Het werkte bij Hem als een zwaard van de Geest, dat kliefde en splitste en zo diep doordrong dat het vaneen scheidde ziel en geest, gewrichten en merg, en het schiftte de overleggingen en gedachten van zijn hart. Hebr. 4:12. Dat heeft Gods welgevallen op Hem doen rusten, en dit welgevallen was voor Jezus vreugdeolie. Zo is de Mensenzoon de rust ingegaan, dieper dan een van zijn deelgenoten, en dat ging gepaard met vreugdeolie.

10-12. Gij, Here, hebt in den beginne de aarde gegrondvest, en de hemelen zijn het werk uwer handen; die zullen vergaan, maar Gij blijft; en zij zullen alle als een kleed verslijten, en als een mantel zult Gij ze oprollen, als een kleed zullen zij ook verwisseld worden; maar Gij zijt dezelfde en uw jaren zullen niet ophouden.

Toen God zijn scheppingswerk voltooid had, zag Hij alles wat Hij gemaakt had, en zie, het was zeer goed. Maar toen kwam de slang, en verleidde de mensen. En God zei tegen Adam: "Omdat gij naar uw vrouw hebt geluisterd en van de boom gegeten, waarvan Ik u geboden had: Gij zult daarvan niet eten, is de aardbodem om uwentwil vervloekt." Gen. 3:17.

Vanaf het begin was de aarde gegrondvest in Gods gerechtigheid. Alles was zeer goed. Maar door de zondeval kwam de aarde onder de vloek. De hemelen zijn het werk van Gods handen, maar Satan, de oude slang, en zijn engelen zijn in zonde gevallen en uit de hemel geworpen. Om deze reden moet God een nieuwe hemel en een nieuwe aarde scheppen, waar gerechtigheid woont. De oude hemel en aarde zullen verslijten en vergaan. Als een mantel zullen ze worden opgerold.

Petrus schrijft: "Maar de tegenwoordige hemelen en de aarde zijn door hetzelfde woord als een schat weggelegd, ten vure bewaard tegen de dag van het oordeel en van de ondergang der goddeloze mensen. Maar de dag des Heren zal komen als een dief. Op die dag zullen de hemelen met gedruis voorbijgaan en de elementen door vuur vergaan, en de aarde en de werken daarop zullen gevonden worden." 2 Petr. 3:7 en 10.

Maar Jezus Christus blijft dezelfde. Hij heeft tijdens zijn dagen in het vlees zijn vuurproef doorstaan. Daardoor kan Gods vuur Hem niet verteren. Hij blijft tot in eeuwigheid.

Hij heeft gezegd: "Vuur ben Ik komen werpen op de aarde." Wie Hem volgen, krijgen ook hun vuurproef. Zij krijgen eeuwig leven. Door dit vuur worden zij vrijgemaakt van de aarde en van de mensen. Op. 14:3-4.

13. En tot wie der engelen heeft Hij ooit gezegd: Zet U aan mijn rechterhand, totdat Ik uw vijanden gemaakt heb tot een voetbank voor uw voeten?

Het lijkt net alsof de wereld zichzelf bestuurt, los van God. De mensen houden verkiezingen en verkondigen politieke ideeën alsof ze de wijsheid in pacht hebben. Maar achter dat alles staat God, en Hij drijft de volken onder de voeten van Christus.

Dat zal men zien op de dag dat God aan Gog in het land Israël een plaats aanwijst voor zijn graf. Lees Ez. 38-39. Dan zal God de volken bijeenbrengen op de bergen van Israël. Daar zal Hij met hen in het gericht treden door vuur en zwavel en een zware aardbeving. De bergen zullen neerstorten, de bergwanden zullen vallen. Het zwaard van de een zal tegen de ander zijn. Dan zal God zich groot en heilig betonen en zich doen kennen ten aanschouwen van vele volken, en zij zullen weten dat Hij de Here is.

In Op. 19 staat over dezelfde zaak geschreven: "En het beest (de volkengemeenschap) werd gegrepen en met hem de valse profeet, die de tekenen voor zijn ogen gedaan had, waardoor hij hen verleidde, die het merkteken van het beest ontvangen hadden en die zijn beeld aanbaden; levend werden zij beiden geworpen in de poel des vuurs, die van zwavel brandt. En de overigen werden gedood met het zwaard dat kwam uit de mond van Hem die op het paard zat; en al de vogels werden verzadigd van hun vlees."

"En allen die op de aarde wonen zullen het (beest) aanbidden, ieder wiens naam niet geschreven is in het boek des levens van het Lam dat geslacht is, sedert de grondlegging der wereld." Op. 13:8.

God zal alle heidenvolken bijeenbrengen voor een strijd tegen Jeruzalem. Zo laat Hij zijn woord in vervulling gaan: "Zet U aan mijn rechterhand, totdat Ik uw vijanden gemaakt heb tot een voetbank voor uw voeten." Op die dag zal Christus zijn voeten zetten op de Olijfberg, die ten Oosten van Jeruzalem ligt. De Olijfberg zal in tweeën splijten naar het oosten en naar het westen, zodat er een groot dal ontstaat, waarbij de ene helft van de berg noordwaarts wijkt en de andere helft zuidwaarts. Dat is het zwaard des Heren, dat vaneen scheidt en splitst.

"En de Here, mijn God, zal komen, alle heiligen met Hem. En op die dag zal er geen kostelijk licht zijn, noch verstijving. Maar ten tijde van de avond zal er licht wezen. En de Here zal koning worden over de gehele aarde; te dien dage zal de Here de enige zijn, en zijn naam de enige." Zach. 14.

14. Zijn zij niet allen dienende geesten, die uitgezonden worden ten dienste van hen die het heil zullen beërven?

Toen Jakob de zonen van Jozef zegende, zei hij: "De Engel, die mij verlost heeft uit alle nood, zegene deze jongelingen." Gen. 48:16.

Israël riep tot de Here, Hij hoorde hun gebed en zond een engel, die hen uit het land Egypte bevrijdde.

"In die nacht ging de Engel des Heren uit en sloeg in het leger van Assur 185.000 man. Toen men vroeg in de morgen opstond, zie, zij allen waren lijken." 2 Kon. 19:35.

"De Engel des Heren legert zich rondom wie Hem vrezen, en redt hen." Psalm 34:8.

Hierdoor krijgen we enig besef van de dienst van de engelen aan hen die het heil zullen beërven.





Hoofdstuk 2


1. Daarom moeten wij te meer aandacht schenken aan hetgeen wij gehoord hebben, opdat wij niet afdrijven.

Een schip raakt op drift als er zwaar weer komt en het anker niet goed vastligt.

Gods woord is als een anker der ziel, dat veilig en vast is, en dat reikt tot binnen het voorhangsel, waarheen Jezus voor ons als voorloper is binnengegaan. Hebr. 6:19-20.

Het is mogelijk af te drijven van wat we hebben gehoord, maar dat is altijd catastrofaal.

Adam was de eerste die afdreef van wat hij had gehoord, en de gevolgen waren verschrikkelijk: heel de aarde kwam onder de vloek.

Saul dreef af van het woord des Heren. Hij had opdracht gekregen Amalek te slaan en al wat hij bezat te doden: man en vrouw, kind en zuigeling, rund en schaap, kameel en ezel. Maar hij spaarde de koning van Amalek en het beste en het op één na beste van het kleinvee, de runderen en de lammeren, kortom al wat waardevol was; maar al het vee dat waardeloos was en ondeugdelijk, sloeg hij met de ban. 1 Sam. 15:3,9.

Amalek had het volk Israël de weg versperd toen dit uit Egypte optrok. Daarvoor moest Saul hen straffen, maar hij dreef af van het woord van de Here.

Voor een verkondiger van het Woord is het een absolute vereiste om trouw te zijn aan het woord van God, zodat hij niet handelt zoals Saul, die doodde wat waardeloos en ondeugdelijk was, maar spaarde wat er goed uitzag en een goed voorkomen had.

Toen kreeg Samuel het woord van de Here over Saul te horen en dat was: "Omdat gij het woord des Heren verworpen hebt, heeft Hij u verworpen, zodat gij geen koning meer zult zijn."

Wat God spreekt, staat vast voor eeuwig en leidt tot eeuwig behoud. Afdrijven van zijn woord is drijven naar de armen van Satan. Dat loopt uit op oordeel en verdoemenis, want God eist gehoorzaamheid.

2-4. Want indien het woord, door bemiddeling van engelen gesproken, van kracht is gebleken en elke overtreding en ongehoorzaamheid rechtmatige vergelding heeft ontvangen, hoe zullen wij dan ontkomen indien wij geen ernst maken met zulk een heil, dat allereerst verkondigd is door de Here, en door hen die het gehoord hebben op betrouwbare wijze ons is overgeleverd, terwijl ook God getuigenis daaraan geeft door tekenen en wonderen en velerlei krachten en door de heilige Geest toe te delen naar zijn wil!

De Here verscheen met twee engelen aan Abraham, en zei: "Voorzeker zal Ik over een jaar tot u wederkeren, en dan zal uw vrouw Sara een zoon hebben." Gen. 18:10.

"De Here bezocht Sara, zoals Hij gezegd had, en de Here deed aan Sara zoals Hij gesproken had. En Sara werd zwanger en zij baarde Abraham een zoon in zijn ouderdom, te bestemder tijd waarvan God tot hem gesproken had." Gen. 21:1-2.

Hoewel Sara hoogbejaard was deed God dit wonder. Wat Hij door de Here en de engelen gesproken had, stond vast. Zo stond ook vast wat God had gesproken over Sodom en Gomorra. "Toen liet de Here zwavel en vuur op Sodom en Gomorra regenen, van de Here, uit de hemel." Gen. 19:24.

Zo zullen ook al Jezus' woorden vaststaan. En wij zullen niet ontkomen, als wij geen ernst maken met dit geweldige heil.

5-6. Want niet aan engelen heeft Hij de toekomende wereld, waarvan wij spreken, onderworpen. Maar iemand heeft ergens betuigd, zeggende: Wat is de mens, dat Gij zijner gedenkt, of des mensen zoon, dat Gij naar hem omziet?

David zegt in Psalm 8: "Aanschouw ik uw hemel, het werk van uw vingers, de maan en de sterren, die Gij bereid hebt: wat is de mens, dat Gij zijner gedenkt, en het mensenkind, dat Gij naar hem omziet? Toch hebt Gij hem bijna goddelijk gemaakt, en hem met heerlijkheid en luister gekroond. Gij doet hem heersen over de werken uwer handen, alles hebt Gij onder zijn voeten gelegd: schapen en runderen altegader en ook de dieren des velds, de vogelen des hemels en de vissen der zee, hetgeen de paden der zeeën doorkruist. O Here, onze Here, hoe heerlijk is uw naam op de ganse aarde!"

Alles is aan de Mensenzoon onderworpen. En als wij delen in zijn lijden, zullen wij ook delen in zijn verheerlijking. Wij zijn immers leden van zijn lichaam: niet alleen van zijn aardse lichaam in het lijden, maar als wij trouw zijn en volharden, ook van zijn verheerlijkt lichaam. Kol. 1:22-23.

De toekomende wereld wordt niet aan engelen onderworpen. Maar "wanneer Hij wederom de eerstgeborene in de wereld brengt, spreekt Hij: En Hem moeten alle engelen Gods huldigen." Hebr. 1:6.

7-9. Gij hebt hem voor een korte tijd beneden de engelen gesteld, met heerlijkheid en eer hebt Gij hem gekroond, alle dingen hebt Gij onder zijn voeten onderworpen. Want bij dit: alle dingen hem onderworpen, heeft Hij niets uitgezonderd dat hem niet onderworpen zou zijn. Doch thans zien wij nog niet dat hem alle dingen onderworpen zijn; maar wij zien Jezus, die voor een korte tijd beneden de engelen gesteld was vanwege het lijden des doods opdat Hij door de genade Gods voor een ieder de dood zou smaken, met heerlijkheid en eer gekroond.

Omdat Jezus voor een ieder de dood heeft gesmaakt, is Hij boven een ieder verhoogd. Wat heeft Hij niet teweeggebracht: Gods wil volbracht in vlees en bloed! Leven en onvergankelijkheid! Overwinning over de zonde; de dood over heel de macht van Satan! Opstandingkracht en verhoging boven alle overheid en macht en kracht en heerschappij en alle naam die genoemd wordt niet alleen in deze, maar ook in de komende wereld! Kol. 1:15-20, Fil. 2:9-11, Ef. 1:19-23. En God heeft Hem boven dit alles geplaatst als hoofd van de gemeente.

10. Want het voegde Hem, om wie en door wie alle dingen bestaan, dat Hij, om vele zonen tot heerlijkheid te brengen, de Leidsman hunner behoudenis door lijden heen zou volmaken.

God zag dat niet minder dan dit nodig was. Wilde Hij vele zonen door lijden heen tot heerlijkheid brengen, dan moest Hij de eersteling van vele broeders, de Leidsman van onze behoudenis, dezelfde weg laten gaan. Alles was immers door Hem en tot Hem geschapen. Daarom moest Hij ook het diepst van allen het lijden ingaan, om tot Heer der heerlijkheid te worden gekroond. Hij gaat alle begrip te boven.

Het betaamde God om zo te handelen, omdat Jezus ter wille van ons afstand had gedaan van zijn hemelse heerlijkheid.

11. Want Hij die heiligt en zij die geheiligd worden zijn allen uit één; daarom schaamt Hij zich niet hen broeders te noemen.

God heeft het heel eenvoudig gemaakt, opdat wij in staat zouden zijn het eeuwige leven te grijpen. Zijn eigen Zoon, Jezus Christus, heeft Hij ons gegeven als broeder onder broeders, en Hij heeft Hem gemaakt tot een tweede Adam, een levend makende Geest. Wij zijn allen uit één en dezelfde Vader, wiens liefde ons allen doordringt en ons tot zich trekt.

Jezus heeft de Vader aan zijn discipelen geopenbaard. Ditzelfde doet Hij nu als Middelaar. Wij staan op verschillende niveaus. Daarom is de Middelaar er niet voor één. Maar God is één. Hij benadert ons allen via de Middelaar. Hij heeft verbinding met ons allen via de Zoon.

14-15. Daar nu de kinderen aan bloed en vlees deel hebben, heeft ook Hij op gelijke wijze daaraan deel gekregen, opdat Hij door zijn dood hem die de macht over de dood had, de duivel, zou onttronen, en allen zou bevrijden die gedurende hun ganse leven door angst voor de dood tot slavernij gedoemd waren.

Als Jezus geen deel had gekregen aan vlees en bloed, had Hij ons niet kunnen helpen, die wel mensen van vlees en bloed zijn. Maar Hij heeft wel deel gekregen aan vlees en bloed, en Hij heeft Satan, die sinds de zondeval de macht had in het vlees, door de dood verslagen. De meeste mensen bevinden zich nog steeds in de dood, omdat zij niet geloven. Daardoor heerst de macht van de duivel nog steeds in hen.

Nu zijn er heel wat christenen die het een godslasterlijke uitspraak vinden, dat Jezus heeft deelgehad aan vlees en bloed net als wij. Zij denken dat Hij vlees en bloed heeft gehad zoals Adam voor de zondeval. Maar wat voor hulp had daarin kunnen liggen voor ons, die na de zondeval verlossing nodig hebben? Voor de zondeval waren er toch geen mensen die hun hele leven door angst voor de dood tot slavernij gedoemd waren, en dus verlossing nodig hadden door de openbaring van Jezus in het vlees?

Alles wat geen goddelijke openbaring is, wreekt zich, want de Schrift laat geen eigenmachtige uitlegging toe, omdat heilige mannen Gods gedreven door de Heilige Geest hebben gesproken. Maar aan een ieder wordt de openbaring van de Geest gegeven tot welzijn, tot nut. Als iemand bewust in zonde leeft, heeft hij geen duidelijkheid nodig over 'Christus geopenbaard in het vlees.' Zo iemand kan het lang uithouden met 'zondigen en genade krijgen', wat we zo eindeloos hebben horen verkondigen en wat niemand ooit tot een overwinningsleven brengt. Maar wie door de wet van de Geest des levens de wet van zonde en dood wil overwinnen, heeft beslist het licht nodig dat Christus is geopenbaard in het vlees, dat God in zijn vlees de zonde heeft veroordeeld, en dat Jezus daaraan is afgestorven om allen te verlossen die gedurende heel hun leven tot slavernij gedoemd waren. Rom. 8:1-3.

16. Want over de engelen ontfermt Hij zich niet, maar Hij ontfermt zich over het nageslacht van Abraham.

Abraham heeft ettelijke eeuwen na de zondeval geleefd. Over zijn nageslacht heeft Jezus zich ontfermd. Hij heeft zich niet bekleed met de natuur van engelen of van Adam voor de zondeval.

Abraham was een godvruchtig man in zondig vlees, en hij wachtte op de verlossing door de stad waarvan God de ontwerper en bouwmeester is. Mensen die deze instelling hebben, ondanks hun zondig vlees, die zijn het ware nageslacht van Abraham. Niemand anders krijgt openbaring over het grote geheimenis der godsvrucht 'Christus geopenbaard in het vlees.' 1 Tim. 3:16.

Dat dit een geheimenis van godsvrucht is, zegt duidelijk dat het alleen aan godvruchtige mensen wordt geopenbaard. Die hebben het nodig. Hierbij baat geen theologische studie. Het blijkt namelijk dat mensen met al hun theorieën over het Nieuwe Testament totaal buiten de geheimenissen van Christus staan, terwijl ongeletterde mensen gemakkelijk begrijpen wat de Geest hun wil leren. Waar komt dat toch van…?!

Wat steekt het geestelijk priesterschap toch ver boven het aardse uit!

17. Daarom moest Hij in alle opzichten aan zijn broeders gelijk worden, opdat Hij een barmhartig en getrouw hogepriester zou worden bij God om de zonden van het volk te verzoenen.

Hier op aarde in vlees en bloed heeft Jezus zijn vorming tot hogepriester gekregen. Hier had Hij een eigen wil te overwinnen. Joh. 6:38. Op aarde heeft Hij de dood naar het vlees ondergaan, heeft Hij in verzoekingen geleden. Namelijk om ons in verzoekingen te hulp te kunnen komen. Want zelf is Hij door het vlees heen ons voorgegaan en daardoor kan Hij ons de genade geven om ons te helpen op het juiste tijdstip.

18. Want doordat Hij zelf in verzoekingen geleden heeft, kan Hij hun die verzocht worden te hulp komen.

Is dit moeilijk te begrijpen? Nee, het is heel eenvoudig. Maar men kan het alleen begrijpen door geloof, want ongeloof begrijpt niets. Zelf heeft Hij in verzoekingen geleden zoals wij. Daardoor is Hij een getrouw hogepriester en kan Hij met ons meevoelen. Iemand die nooit zelf verzocht is, kan ook niet anderen in verzoekingen te hulp komen.

Was Jezus nu zo geweest als Adam voor de zondeval, dan was Hij niet verzocht zoals wij. Adam kende voor de zondeval geen verschil tussen goed en kwaad. Maar zo spreekt de Schrift niet. Die zegt: "Daarom moest Hij in alle opzichten aan zijn broeders gelijk worden." We moeten ons richten naar Gods Woord en niet naar verzinsels van mensen. Geloof is de zekerheid van de dingen die men niet ziet, en door het geloof verstaan wij.

Maar het ongeloof heeft ook zo zijn inzichten. In de tijd van Jezus waren de Farizeeën en schriftgeleerden woedend als Jezus van zichzelf zei dat Hij de Zoon van God was. Vandaag gebeurt hetzelfde als wij zeggen dat Hij de Mensenzoon is. Maar het geloof weet de weg, zowel vroeger als nu. Tegen dit geloof roept de massa altijd: "Kruisigen, kruisigen!" Dat is precies het verschil tussen geloof en ongeloof.

En door wie werd de massa indertijd tegen Christus opgehitst? Was het niet door de schriftgeleerden en Farizeeën? Er is niets nieuws onder de zon, de geschiedenis herhaalt zich. De zonden van de mensen vormen de broodwinning van de geestelijkheid. Maar in 1 Joh. 3:8 staat: "Wie de zonde doet is uit de duivel, want de duivel zondigt van den beginne. Hiertoe is de Zoon van God geopenbaard, opdat Hij de werken des duivels verbreken zou." En de werken van de duivel worden verbroken als wij doen wat Gods Woord zegt: dagelijks ons kruis opnemen.





Hoofdstuk 3


1-2 Daarom, heilige broeders, deelgenoten der hemelse roeping, richt uw oog op de apostel en hogepriester onzer belijdenis, Jezus, die getrouw is jegens Hem die Hem heeft aangesteld, evenals ook Mozes getrouw was in geheel zijn huis.

Richt uw oog op Jezus als apostel. Het is een aposteltaak om het licht te verkondigen aan mensen in duisternis. De Christus moest lijden en als eerste uit de opstanding van de doden het licht aankondigen aan het volk en aan de heidenen (Hand. 26:23).

Toen Jezus door de Satan was verzocht en had vernomen dat Johannes in de gevangenis was geworpen, ging Hij wonen in Kafarnaüm, aan de zee, in het gebied van Zebulon en Naftali. Nu begon Jezus zijn werk als apostel. Hij was door de Satan verzocht en was trouw gebleven. Johannes was in de gevangenis geworpen, dus op hem kon Hij niet steunen. Daar stond Hij dan, met de hemelse roeping, kracht en licht in zichzelf, tegenover een hele wereld in kwaad en duisternis, zonder ook maar één steunpunt in deze wereld. Richt uw oog op Jezus in deze situatie, werkelijk een apostelpositie. Jesaja profeteert: "Het volk dat in duisternis gezeten is, heeft een groot licht gezien, en voor hen die gezeten zijn in het land en de schaduw des doods, is een licht opgegaan." Matt. 4:13-16.

Richt uw oog op Jezus als hogepriester. Hij is door God "hogepriester naar de ordening van Melchisedek" genoemd. Jezus' werk als hogepriester is pas begonnen nadat er een dood had plaats gevonden voor de overtredingen onder het eerste verbond. Hebr. 9:15. Sindsdien is Hij de middelaar van een nieuw verbond, het verbond dat in het hart en het verstand wordt geschreven.

Als u van kansel of podium vrijwel nooit over Jezus als hogepriester hoort spreken, komt dat doordat men Hem niet als hogepriester kent. Men kent Hem alleen als zondoffer. Het hogepriesterlijk werk van Jezus bestaat erin dat Hij ons tot zondoffers maakt in Christus' aardse lichaam. Kol. 1:21-22.

Kennis van 'zondigen en genade krijgen' is in het lichaam van Christus niet toereikend. Het moet zich verdiepen tot kennis van de dood van Christus in ons. Dan komt de dienst van de middelaar tot zijn recht. Want wij die leven, worden voortdurend aan de dood overgeleverd om Jezus' wil, opdat ook het leven van Jezus zich in ons sterfelijk vlees zal openbaren. 2 Kor. 4:11.

Dit wordt geschreven aan mensen met een hemelse roeping. Zonder die roeping is het onmogelijk Jezus te belijden en te kennen als apostel en hogepriester.

Jezus was getrouw jegens Hem die Hem had aangesteld. Door trouw krijgen ook wij licht over Jezus als hogepriester, hoe Hij tijdens zijn dagen in het vlees daartoe is gevormd door de trouw die Hij in allerlei opzichten jegens zijn hemelse Vader heeft betoond.

Deze trouw betoont de hogepriester nu aan ons, die gehoor geven aan de hemelse roeping. Wij krijgen tot in de kleinste details onderricht over gerechtigheid en ongerechtigheid, waarheid en leugen. Elk moment staan wij voor een keus. Daarin moeten wij goddelijke trouw betonen, willen we horen bij hen die het Lam volgen waar Hij ook heengaat. Op. 14:4.

Het Lam volgen wil zeggen: voortdurend geslacht worden, zoals het Lam. Altijd onze eigen wil prijsgeven. Altijd heeft God gelijk en hebben wij ongelijk. Dat moeten wij steeds toegeven. Dan richten wij ons oog op Jezus als hogepriester en op de wijze waarop Hij daartoe is gevormd.

3-6. Want Hij is zoveel groter heerlijkheid dan Mozes waardig gekeurd, als de bouwmeester hoger eer geniet dan het huis.

Mozes is getrouw geweest in heel Gods huis. Door de wet is het huis zichtbaar geworden. De mensen hebben God leren kennen onder de naam Here. Het lichaam heeft vorm gekregen. [3]

Alle zonde die een mens doet, is buiten het lichaam. De wet is erbij gevoegd om de overtredingen, en alle offers van de wet bewerkten reiniging naar het vlees. Zo werd het lichaam zichtbaar. God die eerder bekend was als een groot en almachtig God, werd nu bekend onder de naam Here. De rots, die met hen meeging, was de Christus.

Het strekte Mozes zeer tot eer dat hij getrouw is geweest in heel zijn dienst aan het huis. Maar Christus heeft het huis gebouwd, en de bouwmeester geniet hoger eer dan het huis. Dat is het verschil tussen de heerlijkheid van Mozes en de heerlijkheid van Christus.

Want elk huis wordt door iemand gebouwd, maar de bouwmeester van alles is God.

Mozes heeft het huis, dat God gebouwd had voordat Mozes geboren was, aan het licht gebracht. Dit huis was door de zonde en overtredingen onzichtbaar geworden. Maar door de wet en de offers werd het huis, het lichaam, zichtbaar. En de trouw in deze dienst, dat was Mozes' heerlijkheid.

… maar Christus als Zoon over zijn huis. Zijn huis zijn wij, indien wij de vrijmoedigheid en de hoop, waarin wij roemen, tot het einde onverwrikt vasthouden.

Alle dingen zijn door Christus en tot Christus geschapen. Het huis is lang voor Mozes geschapen. Maar toen kwam de zondeval en het huis was niet meer te zien. Door de dienst van Mozes is het huis weer zichtbaar geworden.

De dienst van Mozes heeft het huis echter niet inwendig kunnen reinigen, alleen uitwendig, door allerlei offers. Maar toen Christus kwam, de bouwmeester van het huis, ging Hij het huis binnen en veroordeelde de zonde in het vlees. Rom. 8:3. Hij reinigde het huis inwendig, en deed wat voor de wet onmogelijk was. Hij had deel gekregen aan vlees en bloed evenals de kinderen, en was op die wijze het huis binnengekomen. En toen Hij daarbinnen was gekomen, bond Hij de sterke, Satan, en wierp hem met al zijn praktijken eruit. De wil van de Satan werd verbrijzeld doordat Jezus in vlees en bloed alleen maar de wil van zijn Vader deed, niet de wil van vlees en bloed.

Door geloof is dit heel eenvoudig te begrijpen. Nu zijn wij zijn huis. Hij woont door het geloof in ons hart, en wij hebben Hem in ons hart geheiligd als Here. Satan en het vlees zijn daar niet meer de baas. Integendeel, wij hebben het vlees met zijn hartstochten en begeerten gekruisigd. Zo wordt de Satan onder onze voeten vertreden, zijn wil wordt teniet gedaan.

Christus is ons hoofd. Hij bewerkt in ons het willen en het werken, precies tegen de wil van het vlees en van de Satan in. Op die manier zijn wij het huis van Christus en hebben wij een hogere dienst dan Mozes, die enkel uitwendige reinheid verkondigde. Wij kunnen in de kracht van Christus door de Heilige Geest inwendige én uitwendige reinheid verkondigen. Wij kunnen het lied van Mozes en van het Lam zingen. Mozes had het getuigenis van het water, maar wij hebben, als wij trouw zijn aan Hem die uit de hemelen spreekt, het getuigenis van de Geest, het water en het bloed.

7-11. Daarom, gelijk de heilige Geest zegt: Heden, indien gij zijn stem hoort, verhardt uw harten niet, zoals bij de verbittering, ten dage van de verzoeking in de woestijn …

Gods stem leidt ons het land in, dat vloeit van melk en honing. Heden, nu wij zijn stem horen, kunnen we er door geloof binnengaan. Nu gaan we niet een aards Kanaän binnen, maar een hemels Kanaän.

Het aardse Kanaän was vol vijanden. De verspieders kwamen terug en wisten te vertellen dat de Amalekieten in het Zuiden woonden, de Hethieten, Jebusieten en Amorieten in het bergland, en de Kanaänieten aan de zee en langs de Jordaan.

Van al deze vijandige volken had God gezegd: "Weet dan heden dat de Here, uw God, zelf voor u uit gaat als een verterend vuur; Hij zal hen verdelgen en voor uw ogen onderwerpen; zo zult gij in korte tijd hun gebied in bezit nemen en hen vernietigen, zoals de Here tot u gesproken heeft." Deut. 9:1-4, Lev. 18:25.

Maar het volk mopperde en wilde Jozua en Kaleb stenigen. Want de andere verspieders verspreidden een kwaad gerucht onder de Israëlieten en zeiden: "Wij zullen tegen dat volk niet kunnen optrekken, want het is sterker dan wij. Alle mensen die wij daar zagen waren mannen van grote lengte. Ook zagen wij daar reuzen, Enakieten die tot de reuzen behoren, en wij waren als sprinkhanen in onze eigen ogen en ook in hun ogen."

Al die vijanden waren vervloekt, dus Israël had hen makkelijk kunnen verslaan. Maar ze waren ongelovig en vertrouwden niet op God, hoewel ze op heel hun tocht uit Egypte zijn wonderwerken hadden gezien.

Nu is de beurt aan ons. Heden, indien gij zijn stem hoort! Ons land is ook vol vijanden: "hoererij, onreinheid, losbandigheid, afgoderij, toverij, veten, twist, afgunst, uitbarstingen van toorn, zelfzucht, tweedracht, partijschappen, nijd, dronkenschap, brasserijen en dergelijke." Gal. 5:19-21.

Al deze vijanden zijn vervloekt, en God zegt: "Trek tegen hen op en sla ieder van hen neer voor het aangezicht des Heren."

Ook vandaag staat het volk te huilen en zegt: "Dat kunnen we niet, de vijanden zijn ons te sterk." En dan stenigen ze geestelijk gezien ieder die wel door geloof wil binnengaan. Maar nog steeds is Gods eed van kracht: "Nooit zullen zij tot mijn rust ingaan!" Hebr. 3:11.

12-13. Ziet toe, broeders, dat bij niemand uwer een boos, ongelovig hart zij door af te vallen van de levende God, maar vermaant elkander dagelijks, zolang men nog van een heden kan spreken, opdat niemand van u zich verharde door de misleiding der zonde.

Ja, dat is het precies: een boos, ongelovig hart. Als in iemands hart tweedracht, afgunst en hebzucht is geworteld, en hij wil dit niet loslaten, dan heeft hij een boos, ongelovig hart. De leiding van Gods Geest gaat recht tegen dit soort vijanden in. En als iemand ook nog eens dikke tranen huilt omdat hij deze afschuwelijke dingen moet verliezen, dan geldt: "de droefheid der wereld brengt de dood."

Zalig is ieder die Gods stem hoort en zich niet verhardt. Hij gaat door geloof tot de rust in.

14. Want wij hebben deel gekregen aan Christus, mits wij het begin van onze verzekerdheid tot het einde onverwrikt vasthouden.

Christus is in het vlees gekomen en heeft de strijd opgevat tegen de eigen wil in het vlees. Hij heeft overwonnen in de kracht van een eeuwige geest, de Geest die Hij bij zijn geboorte van zijn hemelse Vader had ontvangen.

Nu hebben wij dezelfde Geest gekregen als Christus. En overwinnen wij zoals Hij heeft overwonnen, dan delen wij in zijn lijden en in zijn heerlijkheid. Maar de voorwaarde is dat wij de verzekerdheid die wij in het begin hadden, tot het einde onverwrikt vasthouden.

17-19. En van wie heeft Hij een afkeer gehad, veertig jaren lang? Was het niet van hen die gezondigd hadden en wier lijken in de woestijn lagen? Aan wie anders zwoer Hij dat zij tot zijn rust niet zouden ingaan, dan aan hen die ongehoorzaam geweest waren? Zo zien wij dat zij niet konden ingaan wegens hun ongeloof.

Dit alles is ons tot voorbeeld geschreven. Door geloof gaan we de rust in, maar in geval van ongeloof heeft God gezworen dat niemand tot zijn rust zal ingaan.

Israël was verlost van Egypte en van de Farao. Dat komt overeen met onze verlossing uit de macht van Satan en van de wereld. Maar toch heeft God in het merendeel van hen geen welgevallen gehad wegens hun ongeloof.

De christenen van deze tijd zwerven doorgaans ook rond in de woestijn, zonder de rust van het geloof te bereiken. God heeft een afkeer van zo'n ongeloof. Nu de weg door het voorhangsel, zijn vlees, is gebaand, is het bedroevend dat er maar zo weinig zijn die deze heerlijke weg bewandelen. Dat wekt Gods toorn, en dat is begrijpelijk ook. Hij nodigt ons uit om het land binnen te gaan en boosheid, drift, achterdocht, kwaadsprekerij, hebzucht, jaloersheid, ontucht, partijschap enz. te overwinnen - en dan kan men de meeste van die werken van het vlees niet laten! Dat geeft geen rust. Integendeel, het brengt een slecht geweten en alle mogelijke onrust. Dood deze vijanden, dan krijgt u vrede op die gebieden. Verpletter hun kinderen tegen de 'Rots,' dan krijgt u rust.





Hoofdstuk 4


7-10. Heden, indien gij zijn stem hoort, verhardt uw harten niet. Want indien Jozua hen in de rust gebracht had, zou Hij niet meer over een andere, latere dag gesproken hebben. Er blijft dus een sabbatsrust voor het volk van God. Want wie tot zijn rust is ingegaan, is ook zelf tot rust gekomen van zijn werken, evenals God van de zijne.

Jozua heeft het volk niet in de rust kunnen brengen. Zij hadden van hun uiterlijke vijanden rust kunnen krijgen, als ze in alles hadden gehandeld zoals God en Mozes hun hadden geboden. Maar ook in het land had het ongeloof hen in zijn macht, zodat ze het heerlijke land niet konden behouden, en zelfs naar Babel werden weggevoerd.

Maar rust van de innerlijke vijanden, van de begeerten in het vlees, hadden ze met hulp van Jozua en van Mozes nooit kunnen bereiken. Alleen de Mensenzoon, Jezus Christus die geopenbaard is in het vlees, is in staat de innerlijke vijanden te verdrijven en hart en zin rein te bewaren.

Hier zien we het verschil tussen het aardse en het geestelijke Kanaän. Het geestelijk Israël overwint elke vijand waarvoor het in het licht van God oog krijgt. Alle dingen zijn mogelijk voor wie gelooft. Door geloof is het mogelijk de sabbatsrust voor het volk van God in te gaan. In deze sabbatsrust kunnen wij ook tot rust komen van onze werken, evenals God van de zijne.

Onze menselijke prestaties bezorgen ons niets dan onrust en pijn. Onze eigen wegen voeren ons op dwaalwegen. Maar krijgen we rust van onze eigen werken, zodat we onder de leiding en in de drijfkracht van de Geest verkeren, dan worden we de werken binnengeleid die God tevoren bereid heeft opdat wij daarin zouden wandelen. Ef. 2:10. Want wij zijn zijn maaksel, zijn werk, en de werken waarin we gaan wandelen zijn ook zijn werk.

God rustte niet voordat dit allemaal in orde was. Komen wij door geloof deze heerlijke sabbatsrust van God binnen, dan krijgen wij werkelijk rust van al onze moeite en inspanning naar het vlees. Alle zorgen zijn dan compleet weggevaagd.

11-13. Laten wij er dus ernst mee maken om tot die rust in te gaan, opdat niemand ten val kome door dit voorbeeld van ongehoorzaamheid te volgen. Want het woord Gods is levend en krachtig en scherper dan enig tweesnijdend zwaard, en het dringt door, zó diep dat het vaneen scheidt ziel en geest, gewrichten en merg, en het schift overleggingen en gedachten des harten; en geen schepsel is voor Hem verborgen, want alle dingen liggen open en ontbloot voor de ogen van Hem voor wie wij rekenschap hebben af te leggen.

Als wij de vermaning krijgen er ernst mee te maken om de rust binnen te gaan, klinkt dat net alsof wij weer onze eigen werken moeten gaan doen. Maar daar is geen sprake van. Wij moeten er ernst mee maken om in Gods werken te komen. Dat is 'er ernst mee maken om tot die rust in te gaan.'

Want het woord Gods, dat wij de ruimte moeten geven, is levend en krachtig, tweesnijdend en scherp. Het dringt door en scheidt ziel en geest vaneen. De vijand, die ziel en geest aan elkaar verbindt, wordt door dit zwaard gedood, zodat de geest vrij wordt en door de tweede Adam levend gemaakt kan worden. "Aldus staat er ook geschreven: de eerste mens, Adam, werd een levende ziel; de laatste Adam een levendmakende geest." 1 Kor. 15:45.

"Of meent gij dat het Schriftwoord zonder reden zegt: De geest, die Hij in ons deed wonen, begeert Hij met jaloersheid? Maar Hij geeft dan ook des te grotere genade." Jak. 4:5.

God is 'jaloers' om de (menselijke) geest die Hij in ons deed wonen, terug te krijgen. Daarvoor geeft Hij des te grotere genade. Het zwaard van de Geest schift de overleggingen en gedachten van het hart. Daarom moeten wij ons altijd opstellen aan de zijde van Hem die het zwaard hanteert, zodat wij vaneen gescheiden en gedeeld kunnen worden naar het vlees, en volmaakt en één geheel kunnen worden als nieuwe scheppingen op basis van de opstanding.

Geen schepsel is voor Hem verborgen, alle dingen liggen open en ontbloot voor zijn ogen. Met Hem hebben wij van doen. Hij is het, die het zwaard hanteert. Hij weet de offers in ons binnenste te vinden, ook de meest verborgene.

"Daarom, mijn geliefden, gelijk gij te allen tijde gehoorzaam zijt geweest, blijft, niet alleen zoals in mijn tegenwoordigheid, maar nu des te meer bij mijn afwezigheid, uw behoudenis bewerken met vreze en beven, want God is het die om zijn welbehagen zowel het willen als het werken in u werkt." Fil. 2:12-13. Ook hier zien we dat we aan ons behoud moeten werken, en wel zo dat we ons met vreze en beven aan Gods werkingen onderwerpen om te willen en te werken, en wij niet weer afdrijven met onze eigen dode, vleselijke werken.

14. Daar wij nu een grote hogepriester hebben, die de hemelen is doorgegaan, Jezus, de Zoon van God, laten wij aan die belijdenis vasthouden.

Wat wil het zeggen dat wij een grote hogepriester hebben, die de hemelen is doorgegaan? Het koninkrijk der hemelen is binnen in ons. Het bestaat in gerechtigheid, vrede en blijdschap door de Heilige Geest. Rom. 14:17. Dat Jezus is de hemelen doorgegaan, houdt in dat Hij hier op aarde heel het koninkrijk der hemelen heeft opgenomen in zijn lichaam, want daarin liggen al de schatten van wijsheid en kennis verborgen. Heel de volheid van de Godheid heeft lichamelijk in Hem woning gemaakt. Kol. 2:3,9. Dat moet het betekenen om de hemelen door te gaan. Alle hoekjes en gaatjes in het lichaam waren vervuld van Gods volheid.

Om nu ons tot ditzelfde geweldige behoud te brengen is Jezus Christus onze hogepriester geworden, door het vlees heen, langs de nieuwe en levende weg. Laten wij dan vasthouden aan de belijdenis van Jezus Christus als hogepriester, als Woordvoerder van de Vader, die de offers in ons innerlijk leven uitkiest.

15. Want wij hebben geen hogepriester die niet kan meevoelen met onze zwakheden, maar een die in alle dingen op gelijke wijze als wij is verzocht geweest, doch zonder te zondigen.

Het is heerlijk een begripvol hogepriester te hebben, die in alles op gelijke wijze als wij verzocht is. Hij heeft in verzoekingen geleden. Hij heeft altijd zijn eigen wil verloochend en de wil van God daarvoor in de plaats gesteld. Die wil is onze heiligmaking.

Als Hij nu in alle dingen op gelijke wijze als wij verzocht is en altijd Gods wil heeft gedaan en nooit zijn eigen wil, dan is het duidelijk dat Hij nooit gezondigd heeft, en dat Hij in het vlees heeft moeten lijden.

Dit lijden wordt het lijden van Christus genoemd, en het deelhebben daaraan heet in de Bijbel de gemeenschap aan het lijden van Christus. Door dit lijden worden wij aan Christus gelijkvormig gemaakt in zijn dood. Maar dit lijden en deze dood is onder christenen maar weinig bekend, want die leert men pas kennen door gehoorzaamheid aan de Geest en het Woord in de strijd en de overwinning over de begeerten in het vlees. In die strijd krijgt men kennis van 'Christus geopenbaard in het vlees,' werkelijk een groot geheimenis der godsvrucht, waarvan oppervlakkige christenen denken dat ze God en mensen er een dienst mee bewijzen door dit met voeten te treden. Maar zij zullen zelf onder de voet komen wegens hun ongeloof.

'Zonder zonde' (zoals het in bepaalde Bijbelvertalingen staat) betekent: zonder een overtreding te begaan. Hij heeft de proef doorstaan zonder te zondigen.

16. Laten wij daarom met vrijmoedigheid toegaan tot de troon der genade, opdat wij barmhartigheid ontvangen en genade vinden om hulp te verkrijgen te gelegener tijd.

Hier is de genade op z'n plaats: genade en hulp op het juiste moment om de zonde te overwinnen. Dat is zinvol. Maar die prediking van 'zondigen en dan genade krijgen' leidt er alleen maar toe de mens te sterken in zijn zonde, waar hij dan ook nooit van afkomt. Er staat immers: "Hun zonden en ongerechtigheden zal Ik niet meer gedenken. Waar dan voor deze dingen vergeving bestaat, is er geen zondoffer meer nodig." Hebr. 10:17-18.

De daarop volgende verzen wijzen de weg: "Daar wij dan, broeders, volle vrijmoedigheid bezitten om in te gaan in het heiligdom door het bloed van Jezus, langs de nieuwe en levende weg die Hij ons ingewijd heeft, door het voorhangsel, dat is zijn vlees, en wij een grote priester over het huis Gods hebben, laten wij toetreden met een waarachtig hart, in volle verzekerdheid des geloofs, met een hart dat door besprenging gezuiverd is van besef van kwaad en met een lichaam dat gewassen is met zuiver water." Hebr. 10:19-22.

Dat is genade vinden om geholpen te worden op het juiste moment: "Want de genade Gods is verschenen, heilbrengend voor alle mensen, om ons op te voeden, zodat wij, de goddeloosheid en wereldse begeerten verzakende, bezadigd, rechtvaardig en godvruchtig in deze wereld leven." Titus 2:11-12.

Wie een dief was, laat die niet meer stelen. Laat wie hoogmoedig en wereldsgezind is zich waarachtig bekeren. Voor zo'n bekering zal hij werkelijk genade krijgen. Maar als iemand blijft stelen en ijdel en wereldsgezind blijft, dan zondigt hij op kosten van de genade, en zijn godsdienst is waardeloos, zijn bekering is onecht, en hij kan zichzelf niet geruststellen met het 'zondigen en dan genade krijgen', want die genade geeft geen hulp op het juiste moment.





Hoofdstuk 5


1-3. Want elke hogepriester, die uit de mensen genomen wordt, treedt voor de mensen op bij God, om gaven en offers te brengen voor de zonden. Hij kan tegemoetkomend zijn jegens de onwetenden en dwalenden, daar hij ook zelf met zwakheid omvangen is, die hem verplicht evenzeer als voor het volk, voor zichzelf offers voor de zonden te brengen.

Alle priesterdienst is definitief beëindigd door de dienst van de Hogepriester. Hij was zelf een mens, en trad voor de mensen op bij God. Een engel had zo'n dienst niet kunnen vervullen. Het moest iemand zijn die zelf met zwakheid omvangen was, zodat hij tegemoetkomend kon zijn jegens onwetenden en dwalenden.

Wat regelt God alles toch wijs! Hij is tegemoetkomend en barmhartig jegens alle mensen. Heel de inrichting van de priesterlijke dienst getuigt daarvan.

4-6. En niemand matigt zichzelf die waardigheid aan, doch men wordt ertoe geroepen door God, zoals immers ook Aäron. Zo heeft ook Christus zichzelf niet de eer toegekend hogepriester te worden, maar Hij die tot Hem sprak: "Mijn Zoon zijt Gij; Ik heb U heden verwekt;" zoals Hij ook op een andere plaats spreekt: "Gij zijt priester in eeuwigheid naar de ordening van Melchisedek."

"Mijn Zoon zijt Gij," zei God. Een engel des Heren verscheen in een droom aan Jozef, toen ze nog verloofd waren en voordat ze gingen samenwonen. Hij zei: "Jozef, zoon van David, schroom niet Maria, uw vrouw, tot u te nemen, want wat in haar verwekt is, is uit de heilige Geest. Zij zal een zoon baren en gij zult Hem de naam Jezus geven. Want Hij is het die zijn volk zal redden van hun zonden." Matt. 1:19-21.

Daar zien we duidelijk aan dat Jezus Christus de zoon van God en de zoon van Maria is. Hij is Gods zoon en Mensenzoon. Naar het vlees is Hij gesproten uit het geslacht van David, maar naar de geest van heiligheid is Hij verklaard Gods Zoon te zijn in kracht, door zijn opstanding uit de doden. Rom. 1:3-4.

Dit is 'Christus geopenbaard in het vlees.' In dit vlees uit het geslacht van David heeft Hij door de geest van heiligheid de priesterlijke strijd aangebonden tegen het vlees, doordat Hij zichzelf door de eeuwige Geest als offer bracht en de dood onderging naar het vlees, maar Hij is levend gemaakt naar de geest. Toen Hij het einde had bereikt, kon Hij zeggen: "Het is volbracht." Toen had Hij het vlees, dat Hij gegeven had voor het leven der wereld, afgelegd en was Hij zelf een tweede Adam geworden, een levendmakende geest. Dit in tegenstelling tot de eerste Adam, die een levende ziel geworden was. Die ziel had Jezus ook, maar die heeft Hij uitgegoten in de dood.

Hier zien we weer de strijd tussen vlees en geest. Om het moeitevol lijden van zijn ziel zal hij het zien (dat de wil van de Here door hem voortgang vindt). Jes 53:10-11. Dit is de voorwaarde van alle voortgang. Als na een opwekking Gods wil geen voortgang vindt, zijn de mensen door wie de opwekking is begonnen, niets, en degenen die opgewekt zijn, zijn ook niets. Gods wil is onze heiligmaking.

Gij zijt priester in eeuwigheid naar de ordening van Melchisedek. Wie is deze Melchisedek? "Toen ging de koning van Sodom uit, hem tegemoet, nadat hij teruggekeerd was van het verslaan van Kedorlaomer en de koningen die met hem waren, naar het dal Sawe, dat is het Koningsdal. En Melchisedek, de koning van Salem, bracht brood en wijn; hij nu was een priester van God de Allerhoogste. En hij zegende hem en zei: Gezegend zij Abram door God de Allerhoogste, de Schepper van hemel en aarde, en geprezen zij God de Allerhoogste, die uw vijanden in uw macht heeft overgeleverd. En hij gaf hem van alles de tienden." Gen. 14:17-20.

Na elke geestelijke overwinning komen er vertegenwoordigers van het koninkrijk van Satan en van het koninkrijk van God om invloed uit te oefenen. De ene is koning van Sodom, de ander is Melchisedek, priester van God de Allerhoogste. Wie gaan we nu de eer van de overwinning toekennen?

De koning van Sodom biedt Abraham alle goederen, als hij de mensen maar kan krijgen. Melchisedek zegent Abraham en versterkt hem met brood en wijn, beeld van het vlees en het bloed van Christus.

Als Abraham geen herdersinstelling had gehad, maar enkel hebzucht, had hij zich aan de koning van Sodom verkocht, de goederen geaccepteerd en de mensen met de koning laten meegaan. Vermoedelijk zou de koning van Sodom met diezelfde mensen de goederen later weer van Abraham hebben teruggepakt. Maar Abraham antwoordt de koning van Sodom: "Ik zweer bij de Here, bij God de Allerhoogste, de Schepper van hemel en aarde: Zelfs geen draad of schoenriem, ja niets van het uwe zal ik nemen, opdat gij niet kunt zeggen: Ik heb Abram rijk gemaakt!" Vs 22-23.

Hierin zien we Abrahams edele instelling, een zegevierende instelling. En we zien de dienst van Melchisedek aan een overwinnaar. Hij versterkte Abraham met brood en wijn.

Nu heeft Jezus alle heerschappij en macht overwonnen. Hij is nu als een getrouw hogepriester gezeten aan de rechterhand van God en gaat altijd een overwinnaar tegemoet met brood en wijn, met bemoediging en hoop, terwijl Satan komt met eer (dus ijdele eer) en aardse goederen. Hoeveel predikers hebben zich niet na grote opwekkingen door beloningen laten misleiden - de beloning van de koning van Sodom - en zodoende de mensen verkocht voor een miezerig loon. En de zegen van Melchisedek en zijn brood en wijn afgewezen. Dat is er de oorzaak van dat Jezus Christus niet bekend staat als de grote hogepriester naar de ordening van Melchisedek.

7-10. Tijdens zijn dagen in het vlees heeft Hij gebeden en smekingen onder sterk geroep en tranen geofferd aan Hem die Hem uit de dood kon redden, en Hij is verhoord uit zijn angst, en zo heeft Hij, hoewel Hij de Zoon was, de gehoorzaamheid geleerd uit hetgeen Hij heeft geleden. En toen Hij het einde had bereikt, is Hij voor allen die Hem gehoorzamen een oorzaak van eeuwig heil geworden, door God aangesproken als hogepriester naar de ordening van Melchisedek.

Jezus is om zijn godsvrucht [4] uit de dood gered. Uit welke dood? Hij moest immers sterven voor onze zonden? Toch is Hij uit de dood gered. Hij is gedood naar het vlees, maar levend gemaakt naar de geest. Het was voor Hem een geweldige strijd om te worden gered uit de dood waarvan hier sprake is.

Jezus had evenals als de kinderen deel gekregen aan vlees en bloed. Daarmee heeft Hij ook deel gekregen aan de strijd die de kinderen hebben, namelijk allerlei verzoekingen. Tijdens zijn dagen in het vlees heeft Hij onder sterk geroep gebeden geofferd. Hij heeft talloze hevige verzoekingen naar het vlees ondergaan. Had Hij in die langdurige worsteling tijdens zijn dagen in het vlees ook maar enigszins toegegeven in de verzoeking, dan had Satan vat op Hem gekregen en was Hij in de macht van de dood terechtgekomen. Deze macht van de dood heeft Jezus overwonnen, zodat Hij om zijn godsvrucht is verhoord. Wij daarentegen hebben niet de dood overwonnen. Daarom staat er dat wij zijn overgebracht uit de dood in het leven.

Overal waar Jezus Christus een mensenhart binnenkomt en daar de heerschappij krijgt, komen wij in dezelfde strijd en hetzelfde lijden. Daarom staat er: "Indien Christus in u is, dan is wel het lichaam dood vanwege de zonde, maar de geest is leven vanwege de gerechtigheid." Rom. 8:10. Aan de lichamelijke dood is Jezus niet ontkomen, maar zijn geest is niet gestorven. Naar de geest is Hij levend gemaakt. Zo is Hij een tweede Adam en een levendmakende geest geworden. Jezus moest deel krijgen aan bloed en vlees, om door de dood hem die de macht over de dood had, de duivel, te onttronen, en allen bevrijden die gedurende hun ganse leven door angst voor de dood tot slavernij gedoemd waren. Hebr. 2:14-18.

Dit is de oorzaak waardoor wij nu uit de macht van de dood zijn bevrijd en zijn overgebracht uit de dood in het leven, uit de macht van de satan tot God.

Jezus heeft de gehoorzaamheid geleerd uit hetgeen Hij heeft geleden. En toen Hij het einde had bereikt, is Hij voor allen die Hem gehoorzamen een oorzaak van eeuwig heil geworden. Jezus had tijd nodig om het einde te bereiken. In die tijd heeft Hij onder sterk geroep en tranen gebeden en smekingen geofferd. Niet alleen in Getsémané heeft Hij gebeden en geleden, maar zijn hele leven lang. Onder dit bidden, roepen en overwinnen is Hij voleindigd, om hogepriester te kunnen zijn. Hierdoor is Hij oorzaak van eeuwig heil geworden voor allen die Hem gehoorzamen. En omdat Hij in alles trouw was tot in de dood, heeft God Hem hogepriester genoemd naar de ordening van Melchisedek.

11. Hierover hebben wij veel te zeggen, maar het is moeilijk uit te leggen, omdat gij traag zijt geworden in het horen.

Het leven van onze hogepriester op aarde draagt het leven van ons als zijn navolgers in zich. Jezus is door nauwgezetheid en gehoorzaamheid tot hogepriester gevormd. Als wij nu traag zijn om te horen, kunnen wij het werk van onze hogepriester op aarde niet begrijpen. Dan staan wij vreemd tegenover zijn tranen, gebeden en smekingen. Maar als wij gehoorzaam zijn aan Hem die uit de hemel spreekt, dan komt er strijd tussen vlees en geest, dan komt de hogepriester ons tegemoet met zijn hulp en zijn begrip, omdat Hij zelf in verzoekingen geleden heeft. Maar geestelijke diepten uitleggen aan mensen die traag zijn om te horen, dat is moeilijk, al is er nog zo veel over te zeggen.

12. Want hoewel gij naar de tijd gerekend leraars behoordet te zijn, hebt gij weer nodig dat men u de eerste beginselen van de uitspraken Gods leert, en gij hebt nog melk nodig en geen vaste spijs.

Naar de tijd gerekend hadden de Hebreeën leraars moeten zijn, maar ze waren niet gehoorzaam en godvruchtig genoeg. Christus geopenbaard in het vlees en gerechtvaardigd naar de geest, datgene wat tot het geheimenis van de godsvrucht behoort, was voor hen moeilijk te vatten. Ze hadden tijd genoeg gehad om het te kunnen begrijpen, maar het uiterlijk oor voor de wereld was meer actief dan het innerlijk oor voor God. Daardoor was het zoals het was: ze konden nog geen vast voedsel verdragen, maar hadden melk nodig. Christus als hogepriester, en hoe God Hem daartoe had gevormd, was voor hen duister. De hogepriester was namelijk door het voorhangsel heen gegaan, door het vlees, en op deze nieuwe en levende weg waren de Hebreeën niet zo goed bekend dat er tegen hen veel over kon worden gezegd. Het was te zwaar, melk hadden ze nodig.

13-14. Want ieder die nog van melk leeft, heeft geen weet van de rechte prediking: hij is nog een zuigeling. Maar de vaste spijs is voor de volwassenen, die door het gebruik hun zinnen geoefend hebben in het onderscheiden van goed en kwaad.

Onze zintuigen moeten worden geoefend in het onderscheiden van goed en kwaad. Als onze liefde tot God groot wordt, oefenen we ons in het onderhouden van zijn geboden. Zijn geboden zijn goed, en alles wat met zijn geboden in strijd is, is uit de boze.

Een klein kind kan geen vast voedsel verdragen, alleen melk. Maar als iemand naar de tijd gerekend volwassen zou moeten zijn en vast voedsel kunnen verdragen, maar nog steeds kind is, ziet het er zorgwekkend uit. Toch zijn er tegenwoordig onder de christenen haast niet anders dan zulke onvolgroeide kinderen, al zijn ze naar het vlees volwassen genoeg om Gods weg te belasteren en ertegen te waarschuwen.

Daardoor komt dat eindeloze rondzwerven in de woestijn zonder het land binnen te komen, zonder de rust van God binnen te gaan. Het draait allemaal om zondigen en genade krijgen, zondigen en genade krijgen, het hele jaar door. Als men dagelijks z'n kruis opnam en Christus volgde, zou er minder zonde zijn en meer genade die niet tevergeefs is. Dan was er meer vast voedsel geweest en minder melk. Maar wie heeft de gezindheid om het Lam te volgen waar Hij ook heen gaat? Op. 14:4.





Hoofdstuk 6


1-3. Laten wij daarom het eerste onderwijs aangaande Christus laten rusten en ons richten op het volkomene, zonder opnieuw het fundament te leggen van bekering van dode werken en van geloof in God, van een leer van dopen en van oplegging der handen, van opstanding der doden en van een eeuwig oordeel; en dat zullen wij doen, indien God het vergunt.

Naar de tijd gerekend hadden de Hebreeën vast moeten staan in het eerste onderwijs aangaande Christus. Het fundament was in hun leven gelegd, maar ze waren in de Geest niet zover als ze hadden moeten zijn. De apostel wist niet of God het hem zou vergunnen van voren af aan het fundament van het onderricht hierover opnieuw te leggen.

Het is opmerkelijk hoe lang het in iemands leven kan duren, voordat hij dode werken en geloofswerken van elkaar kan onderscheiden. Dat komt doordat hij dan een kind is in Christus en niet opgroeit om onderscheid te kunnen maken tussen goed en kwaad, tussen werken Gods en zelfgekozen werken. Zodra er iets verkondigd wordt over geloofsgehoorzaamheid, denkt zo iemand dat dit slavernij is, dode werken. Van zoiets moet men vrijgemaakt zijn. Juist om geloofsgehoorzaamheid te bewerken Paulus was aangesteld als apostel voor de heidenen. Rom. 1:5.

Als men nu een onhelder inzicht heeft in bekering van dode werken en geloof in God, in bekering van eigen werken tot werken Gods, dan wordt heel de leer van dopen en van oplegging der handen, van opstanding der doden en van een eeuwig oordeel onhelder. Het één hangt af van het ander.

4-6. Want het is onmogelijk degenen die eens verlicht zijn geweest, van de hemelse gave genoten hebben en deel gekregen hebben aan de heilige Geest, en het goede woord Gods en de krachten der toekomende eeuw gesmaakt hebben, en daarna afgevallen zijn, weer opnieuw tot bekering te brengen, daar zij wat hen betreft de Zoon van God opnieuw kruisigen en tot een bespotting maken.

De apostel bedoelt hiermee dat wij op onze hoede moeten zijn, want het is niet zeker of God altijd maar weer vergunt het fundament te leggen, als iemand zelf de schuld heeft van zijn eigen achterblijven. Als iemand het goede woord van God en de krachten van de toekomende eeuw heeft gesmaakt en dan afvalt en weer bewust gaat zondigen, dan moet immers het leven van Christus, dat door geloof in zijn binnenste was gegroeid, opnieuw gekruisigd zijn. Zo wordt Christus te schande gemaakt.

7-8. Want de grond die de regen, welke er telkens op valt, indrinkt en gewas voortbrengt, geschikt voor hen ter wille van wie hij ook bewerkt wordt, ontvangt zegen van God; doch als hij doornen en distelen draagt, is hij ondeugdelijk en niet ver van de vervloeking, die uitloopt op verbranding.

Zo gaat het met de mens ook. God geeft genade in overvloed, opdat wij goede vruchten zullen voortbrengen, die aan de bekering beantwoorden. Maar blijven wij slechte vruchten dragen, dan zijn we onbruikbaar. Dan komen we onder de vloek en worden we verteerd door de tweede dood, de poel van vuur. Alleen wie overwint zal van de tweede dood geen schade lijden. Openb. 2:11.

9. Maar wat u betreft, geliefden, ook al spreken wij zo, wij zijn overtuigd van iets beters, waaraan uw heil hangt.

De apostel legt de liniaal langs hun ongehoorzaamheid, zodat de Hebreeën kunnen zien waartoe dat leidt. Maar dan bemoedigt hij hen met de woorden: "Maar wat u betreft, geliefden, wij zijn overtuigd van iets beters, waaraan uw heil hangt." Bij jullie is het zo niet. Wel zijn jullie nog kinderen en hadden jullie verder moeten zijn, maar zo slecht als wij in het bovenstaande aanduidden, is het met jullie toch niet.

10. Want God is niet onrechtvaardig, dat Hij uw werk zou vergeten, en de liefde die gij voor zijn naam getoond hebt door de diensten welke gij de heiligen bewezen hebt en nog bewijst.

Hieraan zien we dat onze werken in Christus van buitengewoon grote betekenis zijn. De Hebreeën hadden de heiligen gediend en een rechtvaardig God zou dat zeker belonen. Zoals de leden van een lichaam elkaar van dienst zijn, moeten ook wij in hetzelfde lichaam de heiligen dienen. Daaruit blijkt eenheid van geest en gemeenschap in de Geest. Wij zullen er in alle eeuwigheid profijt uit trekken en er zegen van krijgen dat we de heiligen hebben gediend, want dat heeft hun groei naar het hoofd binnen hetzelfde lichaam bevorderd.

11-12. Maar het is onze begeerte dat ieder uwer dezelfde ijver blijve betonen tot de verwezenlijking der hoop tot het einde toe, opdat gij niet traag wordt, maar navolgers moogt zijn van hen die door geloof en geduld de beloften beërven.

Zonder ijver bereiken we niets, niet op aards gebied en niet op geestelijk gebied. Hoe meer ijver we aan de dag leggen, des te groter wordt onze interesse. Kennis en wijsheid nemen toe en we verzamelen steeds meer schatten in de hemel. En waar onze schat is, daar zal ook ons hart zijn. De traagheid sterft vanzelf af. De oude heiligen waren vasthoudend en ijverig tot in de dood. Geen leeuwenkuil, gemor van het volk of vuur kon de volle zekerheid van hun hoop verzwakken. Denk er maar eens aan hoe Antiochus Epifanes zeven broers en hun moeder wilde dwingen tot het eten van varkensvlees, tegen de wet van Mozes in. De broers werden alle zeven om hun geloof doodgemarteld. Hun moeder vuurde ieder van hen aan om in hun geloof en hun hoop te volharden, om hen te kunnen terugkrijgen bij de opstanding der doden. Het laatst van allen stierf ook de moeder. 2 Makk. 7.

Door volharding in geloof en geduld zullen ook wij afsterven aan boosheid, heftigheid, leeg gepraat, kwaadsprekerij, gemopper, twijfel, onzedelijkheid, onrechtvaardigheid en allerlei gespot. Zo krijgen we een zegevierend overwinningsleven. Dit alles voltrekt zich door het kruis en de dood over het vlees met zijn hartstochten en begeerten.



13-15. Want toen God aan Abraham zijn belofte deed zwoer Hij, omdat Hij bij niemand hoger kon zweren, bij zichzelf, zeggende: Voorzeker zal Ik u zegenen en zekerlijk u vermeerderen. En zó, door geduld te oefenen, heeft deze het beloofde verkregen.

Toen God zwoer dat Hij Abraham wilde zegenen, was dat niet zonder reden. Het staat in direct verband met het feit dat Abraham Hem gehoorzaam was geweest en Isaäk geofferd had, zijn enige zoon die hij zo liefhad.

"Toen riep de Engel des Heren ten tweeden male van de hemel tot Abraham en zei: Ik zweer bij Mijzelf, luidt het woord des Heren: Omdat gij dit gedaan hebt en uw zoon, uw enige, Mij niet onthouden hebt, zal Ik u rijkelijk zegenen en uw nageslacht zeer talrijk maken, als de sterren des hemels en als het zand aan de oever der zee, en uw nageslacht zal de poort zijner vijanden in bezit nemen. En met uw nageslacht zullen alle volken der aarde gezegend worden, omdat gij naar mijn stem gehoord hebt." Gen. 22:15-18.

Ja, dat is nog eens geloof, dat zijn pas beloften en dat is nog eens trouw! Hoe talrijk de Israëlieten ook geweest zijn en nog zijn - ze waren, toen Abraham zijn zoon offerde, in de lendenen van Isaäk. Door het geloof van Abraham is in Isaäk het gehele volk Israël geofferd. Daarom is het het volk van God. Maar het merendeel ervan is ongelovig geweest en is dat nog steeds.

"Maar het is niet mogelijk dat het woord Gods zou vervallen zijn. Want niet allen die van Israël afstammen, zijn Israël, en zij zijn ook niet allen kinderen, omdat zij nageslacht van Abraham zijn, maar: Door Isaäk zal men van nageslacht van u spreken. Dat wil zeggen: niet de kinderen van het vlees zijn kinderen Gods, maar de kinderen der belofte gelden voor nageslacht." Rom. 9:6-8.

Jezus zei tegen de Joden die tegen Hem waren: "Ik weet dat gij Abrahams nageslacht zijt; maar gij tracht Mij te doden, omdat mijn woord bij u geen plaats vindt. Wat Ik gezien heb bij de Vader, spreek Ik; zo doet ook gij wat gij van uw vader gehoord hebt. Zij antwoordden en zeiden tot Hem: Onze vader is Abraham. Jezus zei tot hen: Indien gij kinderen van Abraham zijt, doet dan de werken van Abraham; maar nu tracht gij Mij te doden, een mens die u de waarheid gezegd heeft, welke Ik van God gehoord heb; dit deed Abraham niet." Joh. 8:37-40.

Abraham kreeg de belofte door het woord van geloof. Maar de Joden die niet geloofden werden weggebroken om hun ongeloof. Zij jaagden de wet der gerechtigheid niet na door geloof, maar door werken. Daardoor zijn ze aan deze wet niet toegekomen, want ze hebben zich aan de steen des aanstoots gestoten.

Dus wie geloven zijn kinderen van Abraham, en zij hebben deel aan de beloften.

16. Want mensen zweren bij wie hoger is, en de eed dient hun tot bekrachtiging, als einde van alle tegenspraak.

In het oude verbond moest de eed uitsluitsel geven in zaken die anders niet te bewijzen waren. Bijvoorbeeld.: "Wanneer iemand aan zijn naaste een ezel of een rund of een stuk kleinvee of welk dier ook, te bewaren geeft en het sterft, of het wordt gewond of geroofd, zonder dat iemand het ziet, dan zal de eed bij de Here tussen hen beslissen of hij niet zijn hand uitgestoken heeft naar de have van zijn naaste, en de eigenaar zal er genoegen mee nemen, de ander behoeft geen vergoeding te geven." Ex. 22:10-11.

Maar in het Nieuwe Testament staat: "Maar Ik (Jezus) zeg u, in het geheel niet te zweren." En Jakobus zegt: "Maar vooral, mijn broeders, zweert niet, noch bij de hemel, noch bij de aarde, noch welke andere eed ook. Laat ja bij u ja zijn en neen neen, opdat gij niet onder het oordeel valt." Jak. 5:12.

God heeft gezworen: "Gij zijt priester in eeuwigheid naar de ordening van Melchisedek." Met deze eed is er een eind gekomen aan alle andere eden. Dag en nacht spreekt de Zoon van God vanuit de hemel tot ons door de Geest der waarheid. In deze Geest zal ons ja ja zijn en ons nee nee. Daarmee wordt de eed afgeschaft en de waarheid ingevoerd. Spreekt iemand de waarheid niet, dan valt hij, zoals Jakobus zegt, onder het oordeel.

17-18. Daarom heeft God, toen Hij des te nadrukkelijker aan de erfgenamen der belofte het onveranderlijke van zijn raad wilde doen blijken, zich onder ede verbonden (Noorse vertaling: is God met een eed daartussen gekomen), opdat door twee onveranderlijke dingen, waarbij het onmogelijk is dat God liegen zou, wij die tot Hem de toevlucht genomen hebben, een krachtige aansporing zouden hebben om de hoop te grijpen, die voor ons ligt.

Als God met een eed daartussen is gekomen, dan was dat tussen het oude en het nieuwe verbond. De eed was het ene onveranderlijke ding en de profetieën van het oude verbond het andere. Want in Ps. 110:4 staat: "De Here heeft gezworen en het berouwt Hem niet: Gij zijt priester voor eeuwig naar de wijze van Melchisedek."

David en de profeten hebben van de Messias geprofeteerd, dat Gods wil door zijn hand voortgang zou hebben en zou slagen. Toch konden de schriftgeleerden in Jezus' tijd niet in Hem de Messias herkennen. Dat kwam natuurlijk doordat zij opkeken tegen wat groot is in de wereld. Ze konden zich niet voorstellen dat de Messias uit een arm geslacht zou komen. Anders gezegd: ze offerden aan de afgoden op de hoogten, en dat maakt blind.

Ook de schriftgeleerden in onze tijd bewonderen de groten der aarde. Met hen eten en drinken ze en speechen ze. Daarmee zijn ze zelf ongelovig en vormen ze een ongelijk span met ongelovigen. Als gevolg daarvan zijn ze volslagen blind voor 'Christus geopenbaard in het vlees,' precies zoals 1900 jaar geleden.

Daarom staat er: "toen Hij aan de erfgenamen der belofte het onveranderlijke van zijn raad wilde doen blijken." Dat laat Hij niet blijken aan ongelovige mensen. Of die nu geleerd of ongeletterd zijn, dat speelt voor God geen enkele rol. Hij openbaart zijn geheimenissen alleen aan de erfgenamen van de belofte. Schriftgeleerden vinden door hun studie niets anders dan de schil. De kern krijgen ze nooit te pakken, want daarvoor is godsvrucht nodig. En mocht een van hen door eigen godsvrucht openbaring van de Geest ontvangen, dan wordt hij uit de kring gebannen van die schriftgeleerden, die al hun kennis in hun hoofd hebben en niet in hun hart.

19-20. Haar hebben wij als een anker der ziel, dat veilig en vast is, en dat reikt tot binnen het voorhangsel, waarheen Jezus voor ons als voorloper is binnengegaan, naar de ordening van Melchisedek hogepriester geworden in eeuwigheid.

Het anker der hoop ligt in het heiligdom. Naar dit heiligdom heeft Jezus voor ons de weg gebaand door het voorhangsel, dat is zijn vlees. Hebr. 10:19-20. Hij is daar zelf binnengegaan. Daarom staat er: Christus in u, de hoop der heerlijkheid. Dit anker raakt nooit los, zoals met een scheepsanker wel kan gebeuren. Christus, het anker van onze hoop, ligt door Gods eed veilig en vast in het heiligdom.

De wetten om daar te komen waar Hij is, heeft God zelf in ons hart en in ons verstand geschreven. Hij heft de wettische offers op om het tweede te laten gelden, namelijk de wil van God. Hebr. 10:9,16. Gods wil is onze heiligmaking, een andere wil deugt niet - en Gods wil is in ons hart en ons verstand geschreven. De Woordvoerder uit de hemel openbaart die en de Schriften getuigen ervan. Diep in de harten wordt plaats gemaakt voor het koninkrijk van God, daar openbaren de Vader en de Zoon zich aan allen die zijn geboden bewaren. Joh. 14:23.





Hoofdstuk 7


1-2. Want deze Melchisedek, koning van Salem, priester van de allerhoogste God, die Abraham bij zijn terugkeer na het verslaan van de koningen tegemoet kwam en hem zegende, aan wie ook Abraham een tiende van alles gegeven heeft, is vooreerst, volgens de uitlegging van zijn naam: koning der gerechtigheid, vervolgens ook: koning van Salem, dat is: koning des vredes …

Volgens de vertaling van zijn naam is Melchisedek in de eerste plaats 'koning der gerechtigheid'. Hij wordt gelijkgesteld aan de Zoon van God. Hij is koning in het doen van gerechtigheid in grote en kleine dingen. In Hem was er niet de minste onnauwkeurigheid wat betreft gerechtigheid. Hij liet geen gedachte toe aan voordeel voor het vlees. Hij rekende liever in zijn eigen nadeel. Daarom is zijn naam 'koning der gerechtigheid'. In hoeverre volgen we Hem hierin?

Op deze wijze heeft Hij de koninklijke waardigheid verworven, zowel naar het vlees als naar de geest. Willen wij in eeuwigheid koning en priester zijn, dan moeten wij Hem in de gerechtigheid navolgen. Een klein beetje ongerechtigheid richt onze koninklijke waardigheid te gronde en ontneemt onze priesterdienst zijn kracht. Laten we in het dagelijks leven daaraan denken, als we in allerlei zaken beslissingen moeten nemen.

Vervolgens is hij koning van Salem, dat is 'koning des vredes'. Eerst gerechtigheid, dan vrede. In de wereld werkt men er hard aan om vrede te krijgen, maar de gerechtigheid wordt vergeten. Bijgevolg krijgt men helemaal geen vrede.

We kunnen ook aan de wetten van de gerechtigheid niet voldoen door werken der wet. Alleen door geloof in Jezus Christus, en niet anders. Hij is de verpersoonlijking van alles wat gerechtigheid en vrede heet. Zonder Hem krijgen we geen van beide.

3. … zonder vader, zonder moeder, zonder geslachtsregister, zonder begin van dagen of einde des levens en, aan de Zoon van God gelijkgesteld, blijft hij priester voor altoos.

Wij horen over Melchisedek niet meer dan dat hij Abraham is tegemoet gegaan na diens overwinning over de koningen en hem gezegend heeft, en verder dat hij koning van Salem is geweest. Wanneer hij is geboren en wanneer hij is gestorven, wordt niet verteld. Daarom staat er dat hij geen begin van dagen en ook geen einde des levens kent, en aan de Zoon van God is gelijkgesteld. Ook is niets vermeld over zijn vader of moeder of over zijn geslachtsregister. Ook daarin lijkt hij ook op de Zoon van God.

Als wij heel ons leven in den vreemde trouw blijven aan Hem die gekruisigd is, zullen wij in alle eeuwigheid zijn vrouw zijn. Dat is de stad die uit de hemel neerdaalt en in welks licht alle volken zullen wandelen. Op. 21:10,24.

4-7. Merkt dan op hoe groot deze is, aan wie de aartsvader Abraham een tiende gegeven heeft van het beste van de buit. Nu hebben zij die uit de zonen van Levi het priesterambt verkrijgen, volgens de wet wel de opdracht tienden te heffen van het volk, dat is: van hun broeders, hoewel dezen uit de lendenen van Abraham zijn voortgekomen; maar hij die zich niet tot hun geslacht kon rekenen, heeft van Abraham tienden genomen en een zegen gegeven aan de drager der beloften. Nu is het onweersprekelijk dat het mindere door het meerdere wordt gezegend.

Om een goed begrip te krijgen van de grootheid van Christus moeten we de grootheid inzien van Melchisedek, zijn voorbeeld. De aartsvader Abraham heeft hem een tiende van de buit gegeven en een zegen van hem ontvangen, hoewel hij zelf de beloften bezat. Nu is het duidelijk dat de beloften voor de persoon van Christus waren bestemd. En aangezien Melchisedek gelijkgesteld is aan de Zoon van God, is de Zoon dus groter dan degene die de beloften over Hem krijgt. Bijgevolg staat Abraham, hoewel hij profeet en vorst was, onder Melchisedek.

Jezus moest zijn vader en moeder verlaten om zich aan zijn vrouw te hechten. Hij hecht zich niet op dezelfde manier aan zijn vrouw als Adam aan Eva. Hij is namelijk een levendmakende geest geworden, en heeft zijn ziel uitgegoten. Jes. 53:12. De eerste Adam was een levende ziel geworden. Gen. 2:7. Ook Jezus had deze ziel gekregen, maar die heeft Hij uitgegoten. Daarmee hield de verwantschap naar het vlees op, en Hij kon zeggen: "Vrouw, zie uw zoon!" Hij zei niet 'moeder' tegen haar. Als Hij dat wel had gedaan, gedreven door zijn hart, was Hij niet vrij van haar geweest. Dit is: je leven verliezen wat aardse familiebanden betreft. Dit heeft Jezus moeten doen om zijn bruid te verwerven, die losgekocht is van de aarde en uit de mensen, als eersteling voor God en het Lam. Op. 14:3-4.

Er staat verder dat de Vader Hem in het moment van zijn sterven verlaten heeft. God was zijn geliefde Zoon heel zijn leven nabij geweest, maar nu deze zijn leven zou geven, moest Hij Hem verlaten. De genade van de Vader moest een ogenblik van Hem wijken, opdat de Zoon een volmaakt offer kon worden. En niet alleen daartoe, maar ook opdat Hij geheel en al aan zijn bruid gegeven kon worden.

Weer moeten we met Paulus zeggen: "Dit geheimenis is groot, doch ik spreek met het oog op Christus en de gemeente." Deze twee zullen tot één vlees zijn. Jezus heeft zijn vlees totaal in de dood gebracht. Dezelfde weg moet de bruid ook gaan. Daarom staat er: "Want wie Christus Jezus toebehoren, hebben het vlees met zijn hartstochten en begeerten gekruisigd." Dat is de verzoening in het lichaam zijns vlezes door de dood. Kol. 1:21-22.

Melchisedek behoorde niet tot het geslacht van Levi, dat volgens de wet het recht had tienden te heffen van hun broeders. Toch heeft Levi tienden gegeven via zijn stamvader Abraham, want hij was nog in de lendenen van zijn vader, toen deze aan Melchisedek tienden gaf. Dus de persoon die het recht had tienden te heffen, was verplicht tienden te geven, en nog wel aan iemand die niet van zijn geslacht was. Zo is Levi ook door Melchisedek gezegend op dezelfde manier als Abraham. Daarmee heeft Melchisedek heel het Israëlitische priesterschap met zijn hogepriesters gezegend, omdat Levi, toen Melchisedek Abraham zegende, in de lendenen van Abraham was. Wat is deze dan groot! Want altijd wordt de mindere gezegend door de meerdere.

8. En hier ontvangen sterfelijke mensen tienden, doch daar iemand van wie wordt getuigd dat hij leeft.

Wat wordt hier in een paar woorden veel gezegd. Hier ontvangen sterfelijke mensen tienden, niet alleen in het oude verbond, maar ook in het nieuwe. De ene sterfelijke mens heft tienden van een ander sterfelijk mens. Maar er is één van wie getuigd wordt dat Hij leeft. En niet alleen dat, er wordt ook van Hem getuigd dat Hij gestorven is.

Al wat iemand heeft, zal hij geven in ruil voor zijn leven. Toen Jezus stierf, gaf Hij alles wat Hij had. Ze wierpen het lot om zijn kleed, en dat was nog heel wat meer dan een tiende.

Zo is het ook met ons, die voortdurend aan de dood van Christus worden overgeleverd. Voortdurend verliezen wij ons leven en daarmee alles wat we hebben. Dat is meer dan een tiende deel, maar wij krijgen "Hem die leeft" voor eeuwig als eigendom. En met Hem krijgen we de erfgenaam zelf. Een uitstekende ruil. Wij krijgen de Zoon!

Wat armzalig, je dan met tienden bezig te houden! En wat wordt men daarmee toch beetgenomen! Alleen sterfelijke mensen houden daaraan vast, in ongeloof. De blik op Hem van wie getuigd wordt dat Hij leeft, is blijkbaar niet duidelijk en betrouwbaar genoeg. Hij heeft immers gezegd: "Zoek eerst zijn Koninkrijk en zijn gerechtigheid en dit alles zal u bovendien geschonken worden." En van Hem wordt nog steeds getuigd dat Hij leeft, en dat Hij kan doen wat Hij beloofd heeft. Maar het is het woord van geloof, dat wij verkondigen.

9-11. Ja, om zo te zeggen is zelfs Levi, die tienden heft, door Abraham aan het tiendrecht van een ander onderworpen, want hij was nog in de lendenen van zijn vader, toen Melchisedek deze tegemoet kwam. Indien nu het Levitische priesterschap het volmaakte gebracht had - immers daaronder heeft het volk de wet ontvangen - waarom was het dan nog nodig dat een andere priester naar de ordening van Melchisedek opstond, van wie niet gezegd werd dat hij naar de ordening van Aäron is?

Het Levitische priesterschap was niet het volmaakte en definitieve, want Levi - die het recht had om tienden te heffen - heeft via Abraham tienden gegeven. En bij het volk leefde het verlangen dat er een priester naar de ordening van Melchisedek zou opstaan, van wie niet gezegd werd dat hij naar de ordening van Aäron was. De meest godvruchtigen in Israël beseften dat ook, al leefden ze tijdens het oude verbond. Met al hun wettische nauwgezetheid en al hun offers konden ze niet wat hun geweten betreft volmaakt worden. De dierenoffers waren niet toereikend, want de zonde was niet gelegen in het dierenlichaam, maar in het menselijk lichaam. Daarom moest Jezus, omdat de kinderen deel hadden aan vlees en bloed, op dezelfde manier daaraan deel krijgen. "Gij hebt Mij een lichaam bereid." In dit lichaam is de zonde veroordeeld. Rom.8:3. Dat is het volmaakte priesterschap.

12-14. Want uit een verandering van priesterschap volgt noodzakelijk ook een verandering van wet. Want Hij van wie aldus wordt gesproken heeft behoord tot een andere stam, waaruit niemand met het altaar te doen had: het is immers duidelijk dat onze Here uit Juda is gesproten, ten aanzien van welke stam Mozes met geen woord van priesters gerept heeft.

Mozes heeft voorschriften gegeven aangaande dierenoffers en de as daarvan, ter reiniging van het vlees. Maar Jezus heeft door de kracht van een eeuwige Geest zichzelf geofferd. "Gij hebt Mij een lichaam bereid." Dat lichaam is naar de wil van God geofferd. De wet van Mozes reinigde uitwendig, tot vergeving van zonde. De wet van de Geest van Christus reinigt het innerlijk leven.

Maar let wel: er staat: "de wet van de Geest". De wetten liggen in de Geest, die ze in ons hart en in ons verstand schrijft. Als navolgers van Christus worden wij vervuld met de wetten van de Geest van Christus. Dat zijn wetten van wijsheid, want Christus is de wijsheid van God. Het priesterschap verandert, en de wet verandert van een wet met een voorschrift betreffende vleselijke afkomst in een wet van de Geest des levens.

18-19. Want een vroeger voorschrift wordt wel afgeschaft als het zonder kracht en nut is - immers de wet heeft in geen enkel opzicht het volmaakte gebracht - maar thans wordt een betere hoop gewekt, waardoor wij nader tot God komen.

In het oude verbond was de zonde nog niet veroordeeld in het vlees. Christus was nog niet in het vlees gekomen, en had nog niet de zonde in het vlees kunnen doden. Het werk was nog niet volbracht. Daardoor was het vlees sterk genoeg om de wet 'zonder kracht en nut' te maken, al was de wet op zichzelf heilig, rechtvaardig en goed. De zonde in het vlees was overweldigend sterk en krachtig, zodat men de wet niet kon houden, al had men die door engelen gekregen.

Maar nu wordt een betere hoop gewekt, zodat wij tot God kunnen naderen. Nu komt de kracht van de Geest, waarin Jezus zichzelf geofferd heeft, over ons, en dan kan het. Die geesteskracht is niet zonder kracht en nut, want daarin kunnen wij door geloof het vlees met zijn hartstochten en begeerten kruisigen. En door de wandel in deze geestkracht wordt de eis van de wet in ons vervuld, zodat er een betere hoop wordt ingevoerd, waardoor wij nader tot God kunnen komen.

20-22. En in zoverre het niet zonder een plechtige eed plaats had - want genen zijn zonder eed priester geworden, maar déze met een eed bij monde van Hem die tot Hem sprak: "De Here heeft gezworen en het zal Hem niet berouwen: Gij zijt priester in eeuwigheid" - in zoverre is Jezus ook van een beter verbond borg geworden.

God had nooit kunnen zweren dat door het oude verbond en door het priesterschap van Aäron zijn wil zou geschieden, want de dienst van het oude verbond bracht alleen maar reiniging naar het vlees, d.w.z. uiterlijke reinheid. Alle zonde in het vlees zat nog even vast en kwam nu en dan ook bij de besten tot uiting.

Maar God heeft gezworen dat het door Christus wel zou gaan. Hij is gekomen met een lichaam om de wil van God te doen. "Want wat de wet niet vermocht, omdat zij zwak was door het vlees - God heeft, door zijn eigen Zoon te zenden in een vlees, aan dat der zonde gelijk, en wel om de zonde, de zonde veroordeeld in het vlees." Rom. 8:3. De zonde in het vlees werd veroordeeld, en kreeg nooit de gelegenheid zijn gang te gaan en te heersen. Daardoor is die veroordeeld en aan het kruis gestorven, door en in het lichaam van Christus De zonde is aan het kruis gedood doordat Christus tot de dood toe gehoorzaam was. De overste van deze wereld heeft nooit vat op Hem gekregen. Daarom kon God zweren dat Jezus priester in eeuwigheid zou zijn naar de ordening van Melchisedek.

Nu is Christus borg geworden van een beter verbond, een nieuw verbond, en wel voor ons: dat ook wij, zijn navolgers, Gods wil kunnen doen, evenals Hij dat kon. Zijn dienst als hogepriester en de hulp die Hij verleent zal zo'n sterke uitwerking op ons hebben, dat we kracht krijgen om Gods wil te doen en een overwinningsleven te leiden. Daarvoor is onze hemelse hogepriester borg, als wij willen zoals Hij wil.

24. … doch Híj heeft, juist doordat Hij in eeuwigheid blijft, een priesterschap dat op geen ander kan overgaan.

Onze hogepriester verricht zijn dienst van geslacht tot geslacht. Hij heeft een eeuwig priesterschap. Waar wij niet het volmaakte in Hem hebben bereikt, heeft Hij het wel bereikt en kan Hij ons genade en kracht geven om geholpen te worden op het juiste tijdstip. Want de genade heerst door gerechtigheid en tot gerechtigheid voor ieder die er gebruik van maakt voor eeuwig leven.

25. Daarom kan Hij ook volkomen behouden wie door Hem tot God gaan, daar Hij altijd leeft om voor hen te pleiten.

Dus het is voor iedereen een persoonlijke zaak. God wil geen dienaars hebben die Hem dienen omdat het moet. Alles verloopt naar de volmaakte wet der vrijheid.

28. Want de wet stelt als hogepriester mensen die met zwakheid behept zijn, maar het plechtige woord van de eed die ná de wet kwam stelt de Zoon, die in eeuwigheid volmaakt is.

En zijn volmaakt zijn bestaat hierin dat Hij door het ene offer de zonde heeft weggenomen, opdat ook wij door zijn overwinning over de zonde in staat worden gesteld die te overwinnen. Zo krijgen ook wij een overwinningsleven. Als we dan worden verzocht, zeggen we "nee" tegen de zonde. Daarvoor krijgen we door het woord van de eed genade en kracht.





Hoofdstuk 8


1-2. De hoofdzaak van ons onderwerp is dat wij zulk een hogepriester hebben, die gezeten is ter rechterzijde van de troon der Majesteit in de hemelen, de dienst verrichtende in het heiligdom, in de ware tabernakel, die de Here opgericht heeft, en niet een mens.

Als we eraan denken dat God een ontoegankelijk licht bewoont, is het geen kleinigheid om tot de troon van de Majesteit door te dringen en zich aan zijn rechterhand te zetten. De Zoon heeft het licht verdragen en in het licht gewandeld. Ja, Hij is het licht. Aan Hem is de priesterdienst in het heiligdom verleend. Die dienst verricht Hij voor ons. Maar dan moeten wij ons in het heiligdom bevinden, want daar vervult de hogepriester zijn dienst. Daar kiest Hij in ons de offers uit. Onze eigen wil wordt priesterlijk bewerkt en teniet gedaan en daarvoor in de plaats wordt Gods wil in ons geplant, want Gods wil is onze heiligmaking. De Woordvoerder onderricht ons over de weg Gods door het voorhangsel, dat is zijn vlees. Dit is de ware tabernakel.

Hier aan de rechterzijde van de Majesteit is onze hemelse hogepriester gezeten, totdat God al Christus' vijanden tot een voetbank voor zijn voeten heeft gemaakt.

Heel de wereldpolitiek ontwikkelt zich dan ook in die richting: onder de voeten van Christus te worden gelegd. Hij is de koning die God uitverkoren heeft om over Joden en heidenen te regeren. Daarom staat er: De engel Gabriël zei tegen Maria: "En zie, gij zult zwanger worden en een zoon baren, en gij zult Hem de naam Jezus geven. Deze zal groot zijn en Zoon des Allerhoogsten genoemd worden, en de Here God zal Hem de troon van zijn vader David geven, en Hij zal als koning over het huis van Jakob heersen tot in eeuwigheid, en zijn koningschap zal geen einde nemen." Luc. 1:31-33.

Hier zien we Jezus Christus op de troon van David, als koning gesteld over het huis van Jakob. Maar in Psalm 2 gaat de Here God nog verder, als Hij zegt: "Waarom woelen de volken en zinnen de natiën op ijdelheid? De koningen der aarde scharen zich in slagorde en de machthebbers spannen samen tegen de Here en zijn gezalfde. … Die in de hemel zetelt, lacht; de Here spot met hen. Dan spreekt Hij tot hen in zijn toorn, en verschrikt hen in zijn gramschap," en dan zegt Hij: "Ik heb immers mijn koning gesteld over Sion, mijn heilige berg. Ik wil gewagen van het besluit des Heren: Hij sprak tot mij: Mijn zoon zijt gij; Ik heb u heden verwekt. Vraag Mij en Ik zal volken geven tot uw erfdeel, de einden der aarde tot uw bezit. … Nu dan, gij koningen, weest verstandig, laat u gezeggen, gij richters der aarde. Dient de Here met vreze en verheugt u met beving. Kust de zoon, opdat hij niet toorne en gij onderweg niet te gronde gaat, want zeer licht ontbrandt zijn toorn. Welzalig allen die bij Hem schuilen!"

Zo zien we dat de Zoon, Jezus Christus, van eeuwigheid af is uitverkoren als koning over heel de aarde. Al zijn vijanden worden bijeengebracht tot een voetbank voor zijn voeten.

3. Want iedere hogepriester treedt op om gaven en offers te brengen, en om die reden was het noodzakelijk, dat ook deze iets had om te offeren.

"In slachtoffer en spijsoffer hebt Gij geen behagen - Gij hebt mijn oren doorboord (Noorse vertaling) - brandoffer en zondoffer hebt Gij niet gevraagd. Toen zei ik: Zie, ik kom; in de boekrol is over mij geschreven; ik heb lust om uw wil te doen, mijn God, uw wet is in mijn binnenste." Ps. 40:7-9.

Jezus had doorboorde oren. Hij hoorde de stem van God en was daaraan gehoorzaam. Daarmee zijn slachtoffer en spijsoffer vervallen, want die offers werden gebracht omdat men gezondigd had.

"Slachtoffer en offergave hebt Gij niet gewild, maar Gij hebt Mij een lichaam bereid." Hebr. 10:5. Jezus heeft zijn lichaam als een God welgevallig offer geofferd, en daartoe worden ook wij vermaand. Rom.12:1. Maar om dat te kunnen moeten wij, net als onze hemelse hogepriester, doorboorde oren hebben, zodat wij Hem kunnen horen die uit de hemel spreekt.

De offers bevonden zich in Jezus' lichaam op aarde. Daarom moeten ook wij verzoend worden in zijn lichaam op aarde, door de dood, om heilig, smetteloos en onberispelijk voor Hem geplaatst te kunnen worden. Kol. 1:22. Hierin wordt de zonde in het vlees geoordeeld en gedood, zodat wij een overwinningsleven kunnen leiden. En alleen aan dit overwinningsleven zijn immers alle beloften gekoppeld. Zie Op. 2 en 3. Daar is sprake van oren hebben om te horen en tevens van overwinnen.

"De scepter zal van Juda niet wijken, noch de heersersstaf tussen zijn voeten, totdat Silo komt, en hem zullen de volken gehoorzaam zijn." Gen. 49:10.

Hij neemt het eerste weg, n.l. slachtoffers en offergaven, die door de priesters van het oude verbond werden gebracht, en stelt het tweede daarvoor in de plaats: de wil van God. Hebr. 10:8-9.

4. Indien Hij nu op aarde was, dan zou Hij niet eens priester wezen, daar er hier reeds zijn om volgens de wet de gaven te offeren.

Toen Jezus na de dagen van Johannes de Doper met zijn lichaam hier op aarde was, was Hij met zijn hart en zijn denken niet op aarde. Hij bevond zich in het koninkrijk der hemelen! Want sinds de dagen van Johannes de Doper werd het koninkrijk der hemelen verkondigd, en waar dit koninkrijk verkondigd wordt, wordt het lichaam tot een offer gesteld. Al was Hij met zijn lichaam op de aarde, Hijzelf was niet op de aarde. Hij was niet een aards priester, want Hij bracht door de eeuwige Geest zichzelf ten offer. Hij bracht geen brandoffers en zondoffers, zoals de Levitische priesters.

In onze tijd zijn er op aarde veel priesters. [5] Het zijn geen Levitische priesters en ook geen priesters van God. Waren het Levitische priesters geweest, dan hadden ze dierenoffers gebracht, en waren het hemelse priesters geweest, dan hadden ze hun lichaam tot een God welgevallig offer gesteld. Een bijbelschool of universiteit maakt iemand niet tot priester volgens Gods wil. Als iemands denken aardegebonden is, is hij op de aarde, al is hij doctor in de theologie. Dat zou iedereen moeten begrijpen. Zo iemand is een leek en niet geleerd in de zin van Gods woord. Zijn kennis als offerpriester op de nieuwe en levende weg is totaal onvoldoende, als hij dat leven zelf niet leidt. Priester zijn voor mensen die in duisternis leven, dat is makkelijk, maar priester zijn voor God, dat eist je leven als offer.

6-7. Nu echter heeft Hij een zoveel verhevener dienst verkregen als Hij de middelaar is van een beter verbond, waarvan de rechtskracht op betere beloften berust. Want indien dat eerste onberispelijk ware geweest, zou er geen plaats gezocht zijn voor een tweede.

Het oude verbond is gegeven om de overtredingen (Gal. 3:19). Het betrof uitwendige reiniging van het lichaam, want iedere zonde die de mens doet, is buiten het lichaam. 1 Kor. 6:18. Maar zij hebben zich aan het verbond dat de Here met hen had ingesteld, niet gehouden. Hebr. 8:9.

10. Maar nu, na Christus' dood en opstanding, spreekt de Here: Want dit is het verbond, waarmede Ik Mij verbinden zal aan het huis Israëls na die dagen, spreekt de Here: Ik zal mijn wetten in hun verstand leggen, en Ik zal die in hun harten schrijven, en Ik zal hun tot een God zijn en zij zullen Mij tot een volk zijn.

De wet die in het hart en het verstand wordt geschreven, is gelegen in de Heilige Geest, die na de opstanding van Christus op alle vlees is uitgestort. Hand. 2:17. Die overtuigt de wereld van zonde, omdat ze niet geloven. Als wij de leiding van de Geest volgen, zal deze ons de weg wijzen tot de volle waarheid. Hij zal alle offers in ons binnenste aanwijzen. Hij zal ons kracht en genade geven om Christus gelijkvormig te worden in zijn sterven en in zijn opstanding. Hiervoor is Christus middelaar geworden. Dit is de dienst in het betere verbond.

11. En niet langer zullen zij een ieder zijn medeburger en een ieder zijn broeder leren, zeggende: Ken de Here, want allen zullen zij Mij kennen, van de kleinste tot de grootste onder hen.

Nu is het vaak zo dat men over praktisch alles vragen heeft, hoewel God gezegd heeft dat dit niet nodig zou moeten zijn. Dat komt doordat men geen doorboorde oren heeft. Wie oren heeft om te horen, hoort wat de Geest in de gemeente zegt.

Om dat gebrekkige gehoor te verhelpen heeft God in de gemeente apostelen, profeten, evangelisten, herders en leraars aangesteld. Wij moeten echter met Mozes zeggen: Och, was heel het volk des Heren maar profeten.

Oefen u in het horen, en u zult zien dat het goed gaat. Dan zal de wet van de Geest u vrijmaken van de wet van zonde en dood, en de eis der wet zal worden vervuld.





Hoofdstuk 9


1. Nu had ook wel het eerste verbond bepalingen voor de eredienst en een heiligdom voor deze wereld.

Als men aan deze bepalingen gehoor gaf en godvruchtig leefde, ging het goed met priesterschap en volk, maar als men de wetten overtrad, verging het hun slechter dan wanneer ze zonder wet waren geweest, zoals de heidenen.

2-3. Want er was een tent ingericht, de voorste, waarin de kandelaar en de tafel met de toonbroden stonden; deze werd het heilige genoemd; en achter het tweede voorhangsel was een tent, genaamd het heilige der heiligen.

Het heiligdom voor deze wereld was een afbeelding van het hemelse heiligdom. God had namelijk tot Mozes gezegd: "Zie nu toe dat gij alles maakt naar het model dat u daarvan op de berg getoond is." Ex. 25:40.

"De Here sprak tot Mozes: Zeg tot de Israëlieten dat zij voor Mij een heffing inzamelen; van iedere man wiens hart hem dringt zult gij voor Mij een heffing inzamelen." Ex. 25:1-2. Het heiligdom was gebouwd van vrijwillige bijdragen naar de mate van ieders bereidwilligheid van hart. Dat is een zinnebeeld van het hemelse heiligdom, dat gebouwd wordt volgens de volmaakte wet der vrijheid. Jak. 1:22-25. Iedereen bouwt met zijn bereidwilligheid van hart.

Jezus is ons voorgegaan met een volmaakte gezindheid. Nu worden wij vermaand om dezelfde gezindheid te hebben als ook in Hem was. Fil. 2:5 en 3:15. Zo groeit het hele gebouw, goed ineensluitend, op tot een tempel, heilig in de Here, in wie ook u mede gebouwd wordt tot een woonstede Gods in de Geest. Ef. 2:21-22. God heeft ons, in overeenstemming met het welbehagen dat Hij zich in Hem had voorgenomen, het geheimenis van zijn wil doen kennen: om, ter voorbereiding van de volheid der tijden, al wat in de hemelen en op de aarde is onder één hoofd, dat is Christus, samen te vatten. Ef. l:9-10.

Willen wij een erfenis en een aandeel in het hemelse heiligdom hebben, dan moeten wij doen zoals God Mozes geboden heeft: "Dit nu is de heffing die gij van hen inzamelen zult: goud, zilver, koper; blauwpurper, roodpurper, scharlaken, fijn linnen, geitenhaar; roodgeverfde ramsvellen, tachasvellen en acaciahout; olie voor het licht, specerijen voor de zalfolie en voor het welriekend reukwerk; chrysopraasstenen en vulstenen voor de efod en voor het borstschild. En zij zullen Mij een heiligdom maken, en Ik zal in hun midden wonen. Gij zult het maken overeenkomstig alles wat Ik u toon, het model van de tabernakel en het model van al zijn gerei." Ex. 25:3-9.

Nu zijn wij in de werkelijkheid gekomen. In het nieuwe verbond moet alles worden opgebouwd volgens Gods werkingen en zijn wil: eerst individueel (persoonlijk) en dan collectief (met de anderen samen).

Hier is gelegenheid in overvloed om het kostbaarste wat je hebt te offeren: goud, zilver en koper. Verder fijn linnen, geitenhaar, vellen, olie, specerijen, edelstenen enz. De geest van gierigheid wordt met geweld uit Gods bouwwerk verdreven en de offergeest dringt overal naar binnen.

Iedereen die daar van harte toe bereid is kan nu zijn leven offeren en daarmee alles wat hij heeft, om erfdeel te ontvangen in het hemelse heiligdom, dat de Here heeft opgericht, en niet een mens. Ef. 1:11. Zonder dat krijgen we geen erfdeel.

Achter het tweede voorhangsel. Wie komt daar eigenlijk? Onze hemelse hogepriester, Jezus Christus, is daar binnengegaan. Hij is in het heiligdom een dienaar geworden voor ons. Maar zijn wij Hem daarbinnen gevolgd? Of staan wij nog steeds naar het voorhangsel te staren? Zou dat er soms de oorzaak van zijn dat men Gods Woord niet kan geloven, begrijpen en te pakken krijgen? Zijn wij Hem daarbinnen gevolgd?

Daar hebben wij een gouden reukofferaltaar, gebouwd met vrijwillige bijdragen van Israël. De specerijen die gebruikt worden voor welriekend reukwerk voor Gods aangezicht, zijn vrijwillig gegeven. Het vuur dat de Here op het altaar laat neerdalen, is zijn volkomen welbehagen. In deze atmosfeer verricht Christus met zijn uitverkorenen priesterdienst.

De ark van het verbond was rondom met goud overtrokken, en daarin bevond zich een gouden kruik met manna. De ark van het verbond in het hemelse heiligdom is het lichaam van Christus. Hij is het brood dat uit de hemel is neergedaald om aan de wereld het leven te geven. Door dit brood kunnen wij geheel en al toegroeien naar Hem die het hoofd is van de gemeente.

En de staf van Aäron, die gebloeid had. Bij ruzies van de Israëlieten over rangen, ereplaatsen, priesterdienst, leerstellingen enz. zal tot in eeuwigheid de overwinning worden behaald door degene die de bloeiende staf van Aäron heeft. Iemand wiens leven bloeit, zodat het bloemen, knoppen en rijpe amandelen draagt, is de Meester daarheen gevolgd waar de staf bloeit. Num. 17:7-11. De werkingen van God, zijn wil, leiden tot wijsheid en tot de koningsscepter. Daarom is het dwaasheid om tegen de waarheid te strijden. Dat is strijden tegen Christus zelf.

En de tafelen van het verbond. Hierin hebben wij de geestelijke juridische wijsheid waaraan alle rechters op aarde, willen ze een rechtvaardig oordeel vellen, hun beslissingen moeten toetsen.

Hier vinden we de geschreven boeken, die de wereld zelf niet zou kunnen bevatten (Joh. 21:25). De Geest omvat ze wel, want in het lichaam van Christus zijn al de schatten van wijsheid en kennis verborgen. Kol. 2:3. Door deze wetboeken te overdenken kunnen we zalig worden. Ps. 1:2-3. Wie dat doet, zal zijn als een boom, geplant aan waterstromen, die zijn vrucht geeft op zijn tijd, waarvan het loof niet verwelkt. Al wat hij onderneemt, gelukt.

Jezus Christus heeft tijdens zijn dagen in het vlees al zijn goud, al zijn zilver en kostbare stenen e.d. op deze hemelse bank gezet om al die heerlijkheid terug te winnen. Daarom kan Hij tegen zijn navolgers zeggen: Koop van Mij!Volg Mij!

Werp uw gouderts weg in het stof, het goud van Ofir op de rotsgrond der beken, dan zal de Almachtige uw voorraad gouderts en uw zilverschat zijn. Job 22:24-25.

5. Daarboven waren de cherubs der heerlijkheid, die het verzoendeksel overschaduwden; hierover kunnen wij nu niet in bijzonderheden treden.

De cherubs der heerlijkheid moesten van gedreven werk in goud gemaakt zijn. Dit doelt op de heerlijkheid en de kracht van Christus: Hij waakt over wat in de ark ligt. Gedreven werk betekent dat Christus tijdens zijn dagen in het vlees door Gods Geest werd gedreven. Ex. 25:18.

"En Ik zal daar met u samenkomen en van het verzoendeksel af, tussen de beide cherubs op de ark der getuigenis, over alles met u spreken wat Ik u voor de Israëlieten gebieden zal." Ex. 25:22.

De cherubs duiden op Gods waakzaamheid. God heeft in de hof van Eden cherubs gesteld om de weg tot de boom des levens te bewaken. Maar nu in het laatst der dagen spreekt Hij tot ons in de Zoon. Zijn spreken klinkt vanaf het verzoendeksel tussen de beide cherubs. Dit spreken draagt in zich de geest van de wetstafelen, de kracht en leiding van de Aäronsstaf en de hemelse voedingswaarde van het manna. Dat is de moeite van het luisteren waard!

Er is in het heiligdom niets anders te vinden dan vrijwillige bijdragen van de Israëlieten. Ex. 35:5. "Zij kwamen dan, de mannen zowel als de vrouwen, en ieder bracht gewillig van hart neusringen, oorringen, zegelringen en halssieraden, allerlei gouden voorwerpen. Iedere man die een beweegoffer van goud voor de Here bewoog." Vs. 22. "Alle kunstvaardige vrouwen, wier hart haar daartoe dreef, sponnen het geitenhaar." Vs. 26. God gaf Besaleël uit de stam Juda wijsheid, inzicht en kennis en dat voor allerlei werk om ontwerpen te bedenken en om die uit te voeren in goud, zilver en koper enz. En om anderen te onderrichten gaf Hij hem Oholiab uit de stam van Dan. Die was vervuld met kunstvaardigheid, om te maken al het werk van een handwerker, een kunstenaar en een wever.

Deskundigheid en alles wat er voor het heiligdom nodig was, moest men offeren. God had dit gegeven en Hij wilde het terugkrijgen als een vrijwillige gift. Op die wijze kreeg Israël erfdeel in het heiligdom, dat een afschaduwing was van het hemelse.

Nu komt het erop aan in hoeverre wij aandeel hebben in het hemelse heiligdom, waarvan de inventaris ook bestaat uit gedreven werk. Laten wij ons drijven door Gods Geest? Kan Hij zowel het willen als het werken in ons werken?





Hoofdstuk 10


1. Want daar de wet slechts een schaduw heeft der toekomstige goederen, niet de gestalte dier dingen zelf, is zij nimmer in staat ieder jaar met dezelfde offeranden, die onafgebroken gebracht worden, degenen die toetreden te volmaken.

De zonde waaraan God een einde wilde maken, bevond zich niet in het lichaam van dieren, maar in het lichaam van de mens.

5. Daarom zegt Hij bij zijn komst in de wereld: Slachtoffer en offergave hebt Gij niet gewild, maar Gij hebt Mij een lichaam bereid.

Juist in het menselijk lichaam wilde God het werk volbrengen. De zonde was de mens binnengedrongen, en nu moest die er weer uitgedreven worden. In een mens waarin de zonde heerste kon nooit Gods wil gebeuren. Menselijk vlees was niet in staat de zonde te beheersen. De zonde was het vlees te sterk, ofwel: het vlees stond tegenover de zonde machteloos.

7. Toen zei Ik: zie, hier ben Ik - in de boekrol staat van Mij geschreven - om uw wil, o God, te doen.

Nooit had iemand kunnen zeggen: Ik kom om uw wil te doen, o God. Geen vlees was voor God rechtvaardig, allen zijn afgeweken, tezamen zijn zij onnut geworden; er is niemand die doet wat goed is, zelfs niet één. Rom. 3:11-12.

Maar toen kwam Hij, de Meester, Jezus van Nazaret, de wortel van David, om de wil van God te doen. En dat heeft Hij ook volkomen tot Gods welbehagen kunnen uitvoeren, zodat Hij aan het einde kon uitroepen: "Het is volbracht!"

Daarmee was de zonde in het vlees van Jezus overwonnen. Wat voor de wet onmogelijk was, was nu mogelijk geworden door de wil van God en de gehoorzaamheid van Jezus. Halleluja! Dat is 'Christus geopenbaard in het vlees.' Dit verstaan we door geloof. Hier ligt het geheim van de overwinning die de wereld heeft overwonnen.

10. Krachtens die wil zijn wij eens voor altijd geheiligd door het offer van het lichaam van Jezus Christus.

Wij zijn geheiligd om Gods wil te kunnen doen door de kracht van zijn Geest en door de genade die wij krijgen als hulp op het juiste ogenblik. De zonde zal niet over ons heersen; wij zullen heersen over de zonde.

Want nadat Hij gezegd had: Dit is het verbond waarmede Ik Mij aan hen verbinden zal na die dagen, zegt de Here: Ik zal mijn wetten in hun harten leggen, en die ook in hun verstand schrijven. Vers 16.

In het oude verbond was de wet op stenen tafelen geschreven, maar nu worden de wetten geschreven in ons hart en ons verstand, en God heeft door de Heilige Geest kracht gegeven om ze te houden, want Hij bewerkt zowel het willen als het werken in ons. Zo heerst de volmaakte wet van de vrijheid door het bloed van Jezus in ons hart en verstand. Gods werken worden gedaan en komen openbaar. Dat zijn werken van overwinning, die worden erkend door God die zegt: "Wie overwint…!" Voor zo iemand zijn alle beloften van kracht. Op.2:7-11,17-26 enz.

13. … voorts afwachtende totdat zijn vijanden gemaakt worden tot een voetbank voor zijn voeten.

"Aldus luidt het woord des Heren tot mijn Here: Zet u aan mijn rechterhand, totdat Ik uw vijanden gelegd heb als een voetbank voor uw voeten. De Here strekt van Sion uw machtige scepter uit: heers te midden van uw vijanden." Ps. 110:l-2.

Dit is de door God aangestelde Messias, de koning der koningen en de heer der heren. Zijn heersersstaf zal reiken van zee tot zee over de gehele wereld. Al zijn vijanden zullen onder zijn voeten worden gelegd. Waarom? Omdat Hij tijdens zijn dagen in het vlees heeft overwonnen. Hij heeft in het lichaam van zijn vlees de vijandschap weggebroken, door de dood, en hem die de macht over de dood had, de duivel, teniet gedaan.

Geen macht van de zonde en geen kracht van de duivel kan Jezus Christus dan ook weerstaan. Bij Hem is het allemaal allang overwonnen, en elke nieuwe poging zal worden neergeslagen. Hij is de enige heer en heerser.

19-20. Daar wij dan, broeders, volle vrijmoedigheid bezitten om in te gaan in het heiligdom door het bloed van Jezus, langs de nieuwe en levende weg, die Hij ons ingewijd heeft door het voorhangsel, dat is zijn vlees …

De nieuwe en levende weg gaat door het vlees. In het vlees bevindt zich het grote 'Ik' van de mens, gebonden door de zonde. Daaraan moet de dood van Christus zijn werk doen, stap voor stap, en moet Gods wil geschieden, alles door geloof.

21-22. … en wij een grote priester over het huis Gods hebben, laten wij toetreden met een waarachtig hart, in volle verzekerdheid des geloofs, met een hart dat door besprenging gezuiverd is van besef van kwaad, en met een lichaam dat gewassen is met zuiver water.

Onze hemelse hogepriester wil ons op deze nieuwe en levende weg verder helpen. Hij wordt een 'grote priester' genoemd, een grote helper, en Hij komt met grote genade.

23-24. Laten wij de belijdenis van hetgeen wij hopen onwankelbaar vasthouden, want Hij die beloofd heeft is getrouw. En laten wij op elkander acht geven om elkaar aan te vuren tot liefde en goede werken.

De apostel vermaant hier allen die de nieuwe en levende weg bewandelen om onwankelbaar vast te houden aan de belijdenis van de hoop, die tot achter het voorhangsel reikt. Want er is maar één hoop, en Hij die beloofd heeft is getrouw.

En laten wij, nu wij samen op deze weg zijn, op elkaar acht geven en elkaar aanvuren tot liefde en goede werken. Dat is het tegendeel van ruzie maken onderweg.

25.Wij moeten onze eigen bijeenkomst niet verzuimen, zoals sommigen dat gewoon zijn, maar elkander aansporen, en dat des te meer naarmate gij de dag ziet naderen.

Welke bijeenkomst wordt hier bedoeld? Natuurlijk de bijeenkomst die hij de hele tijd aanspreekt, namelijk van hen die de nieuwe en levende weg bewandelen.

Waar moeten we die zoeken? Dat zal wel net zo moeilijk zijn als het koninkrijk Gods aanwijzen, dat niet aan te wijzen is. Als u die meent gevonden te hebben, vergist u zich, want die bestaat alleen maar uit die paar mensen hier en daar, die in het licht wandelen en zichzelf oordelen. Verzuim die bijeenkomst niet, die gemeenschap met de Vader, de Zoon en alle heiligen in de Heilige Geest.

De apostelen hadden vele gemeenten, maar het waren er maar een paar die op de goede wijze wandelden en een overwinningsleven hadden. Verzuim niet die bijeenkomst, waar de verkondiging naar het doel leidt. Dat is uw bijeenkomst. Doe dit, want de dag is nabij.

26-27. Want indien wij opzettelijk zondigen nadat wij tot erkentenis der waarheid gekomen zijn, blijft er geen offer voor de zonden meer over, maar een vreselijk uitzicht op het oordeel en de felheid van een vuur, dat de weerspannigen zal verteren.

Gods wil is onze heiligmaking. Door deze wil kunnen wij de nieuwe en levende weg gaan en deel krijgen aan het koninkrijk Gods met al zijn heerlijkheden. Dit koninkrijk bestaat niet in alleen woorden, maar in kracht, in gerechtigheid, vrede en blijdschap door de Heilige Geest. God is eindeloos barmhartig en genadig, dat Hij ons voor een dergelijk koninkrijk heeft bestemd, ver verheven boven alle wereldrijken hier op aarde.

Als iemand nu de waarheid heeft leren kennen, dit heerlijke koninkrijk heeft leren kennen, en zich daarna afkeert van Hem die uit de hemelen spreekt en opzettelijk zondigt, dan wacht hem een gruwelijk oordeel en de felheid van een vuur, dat de weerspannigen zal verteren. Zo iemand wordt uit dit koninkrijk, dat geen zonde verdraagt, buitengeworpen. Want als wij naar het vlees leven, zullen wij sterven. Maar de woorden die bij het koninkrijk van God horen, zijn Geest en leven.

28-29. Indien iemand de wet van Mozes terzijde heeft gesteld, wordt hij zonder mededogen gedood op het getuigenis van twee of drie personen. Hoeveel zwaarder straf, meent gij, zal hij verdienen die de Zoon van God met voeten heeft getreden, het bloed des verbonds, waardoor hij geheiligd was, onrein geacht en de Geest der genade gesmaad heeft?

31. Vreselijk is het te vallen in de handen van de levende God!

32-39. Herinnert u de dagen van weleer toen gij, na verlicht te zijn, zo menigmaal lijden doorworsteld hebt.

Als het licht tot ons komt, krijgen we een flinke lijdensstrijd. Het is geen kleinigheid om rechtstreeks tegen het vlees met al zijn begeerten in te gaan. De Hebreeën hadden om hun geloof smaad en verdrukking doorstaan, en nu vermaant de apostel hen zich dat te herinneren en niet moe te worden.

35. Geeft dan uw vrijmoedigheid niet prijs, die een ruime vergelding heeft te wachten.

Vrijmoedigheid neemt de gelegenheid te baat, die ons anders zo makkelijk ontsnapt, waarmee ook de vergelding uitblijft. Hierin moeten we waakzaam zijn, om op de juiste plaats en te rechter tijd tot actie te komen.

36. Want gij hebt volharding nodig om, de wil van God doende, te verkrijgen hetgeen beloofd is..

Let wel: de wil van God doende. Die moeten we altijd doen. En als we die gedaan hebben, moeten we met volharding verwachten wat ons beloofd is. "Dat in goede aarde, dat zijn zij die met een goed en vroom hart het woord gehoord hebbende, dat vasthouden en vrucht dragen in volharding." Luc. 8:15.

Die volharding moet volledig doorwerken. Jezus is lankmoedig jegens ons, en wij moeten zijn geduld voor zaligheid houden, zegt Petrus, en hij roemt Paulus, die in zijn brieven met wijsheid hierover geschreven heeft. 2 Petr. 3:15.

Het bevel om te blijven volharden bewaart ons voor het uur van de verzoeking, die over de gehele wereld komen zal om te verzoeken hen die op de aarde wonen. Op.3:10. Volharden is hetzelfde als de proef doorstaan.

38. En mijn rechtvaardige zal uit geloof leven; maar als hij nalatig wordt, dan heeft mijn ziel in hem geen welbehagen.

Hier wordt bedoeld de gestadige wandel in gehoorzaamheid aan het geloof, voorwaarts op de weg van het licht. Als iemand nalatig wordt en zich aan deze wandel onttrekt, heeft God in hem geen welbehagen.

Dit is 'de weg Gods' die overal tegenspraak vindt. Toch is er geen andere weg. Zalig is ieder die Gods roepende stem hoort en deze weg bewandelt.

39. Doch wij hebben niets van doen met nalatigheid, die ten verderve leidt, doch met geloof, dat de ziel behoudt.





Hoofdstuk 11


1. Het geloof nu is de zekerheid der dingen die men hoopt, en het bewijs der dingen die men niet ziet.

Heerlijk geloof! Het is de overwinning die de wereld overwonnen heeft. Ongeloof betekent chaos: de gedachten tollen warrig en stuurloos rond tussen de problemen. Maar het geloof brengt in alle situaties orde. Zekerheid in de hoop bewerkt dat heel iemands leven wordt ingesteld op de eeuwig zaligmakende schatten, zoals een kompasnaald zich op de magnetische polen instelt.

Er is maar één geloof en één hoop, beide in één en dezelfde Geest, de Geest der waarheid. Leugen komt niet voor in dit geloof, in deze Geest en in deze hoop, waarvan het anker vastligt in een veilige bodem achter het voorhangsel, in het heilige der heiligen. Dit anker raakt nooit los, want Gods cherubs waken erover, dag en nacht.

Geen zonde, geen zondig mens of boze geest heeft tot Gods heiligdom toegang. Om die reden is het geloof de volle zekerheid der dingen die men hoopt. Heerlijk geloof, waarvan het anker is uitgeworpen in een onwankelbaar koninkrijk en een vaste bodem.

Ongeloof is wetsovertreding, net als de zonde. Daarom voelt het zo droevig om met ongelovige mensen te spreken. Dwaasheid en wetteloosheid zitten bij hen hoog op de troon: ze spreken met een gezag en een kracht alsof het realiteit is, terwijl het alleen maar leugen is, omdat er geen geloof bij is.

2. Want door dit geloof is aan de ouden een getuigenis gegeven.

Wat wil het zeggen, dat door het geloof aan de ouden een getuigenis is gegeven? Ze hebben in geloof gewandeld en het is buitengewoon goed met hen gegaan. Door het geloof hebben ze binnen de wetten van de rechtvaardigheid geleefd, onberispelijk en onder Gods zegen. Dit gaf hun een goed getuigenis. Zij hebben vastgehouden aan de Onzienlijke, aan Hem die men niet kan zien. En zij hebben Hem gevonden door Hem te zoeken in de wet van een goed geweten.

3. Door het geloof verstaan wij dat de wereld door het woord Gods tot stand gebracht is, zodat het zichtbare niet ontstaan is uit het waarneembare.

Door geloof verstaan wij!! Maar door ongeloof verstaan wij niets. Het geloof stelt zich in verbinding met God. Geloof neemt de hele mens in dienst, want met ons hart geloven wij en vanuit het hart ontspringt het leven. Verlichte ogen van het hart geven visie op de dingen die men niet ziet, en met een doorboord oor horen we wat het natuurlijke oor niet kan horen. Daarom is het horende oor van het hart de goede rechterstoel. Jezus oordeelde niet naar wat zijn ogen zagen of zijn oren hoorden; Hij oordeelde met een rechtvaardig oordeel. Hij oordeelde op grond van het onzichtbare, en op de jongste dag zal God dat ook doen. Hij zal de verborgen dingen van de mensen oordelen, de motieven voor hun daden. Door het geloof verstaan wij dit alles.

Dat de wereld door Gods woord is gevormd, verstaan wij door geloof. Hoe dan? In die zin, dat al het zichtbare is voortgekomen uit het onzichtbare. Alles wat op aarde zichtbaar is, heeft zijn wortels in het onzichtbare. Want alle dingen zijn door Christus en tot Christus geschapen. Daarom sprak Jezus tot de mensen in gelijkenissen, uiterlijke beelden, om hun gedachten zo mogelijk te richten op de onzichtbare krachten die erachter lagen. Dit deed Hij om geloof bij hen te wekken. Maar de meesten begrepen niet eens de natuurlijke dingen; hoe hadden ze dus de geestelijke kunnen verstaan? Hoewel de mensen het nodige in zich hebben om goden te worden, worden velen van hen als duivels, en wel doordat ze zich laten leiden door boze geesten en door hun eigen zondige begeerten.

Tussen geloof en ongeloof hangt een voorhangsel. Dit moet van boven tot beneden scheuren, en dan zal men in de wet en het wezen van God wonderbaarlijke dingen te zien krijgen. De natuur kan alleen maar tot op zekere hoogte de natuur verklaren. Zo is de wetenschap. Maar Christus is de wijsheid van God, waardoor alle dingen tot stand gekomen zijn. Daarom is een wetenschapper met zijn natuurlijke kennis, die hij door lezen en experimenteren heeft verworven, niet in staat God te begrijpen in zijn onzichtbare wijsheid, waaruit al het natuurlijke moet zijn voortgekomen. Dat is het voorhangsel, dat geen wetenschapper ter wereld ooit heeft kunnen opblazen. Daarom zegt Brorson: [6]

"De grootste aller koningen, die ooit op aard mocht leven

zou zelfs het kleinste plantje nog geen blaadje kunnen geven."

Die scheppende macht en de groei heeft God aan zichzelf voorbehouden, die is aan geen mens overgelaten. En waarom? Nu, dat verstaan we door geloof!

6. Maar zonder geloof is het onmogelijk Hem welgevallig te zijn. Want wie tot God komt, moet geloven dat Hij bestaat en een beloner is voor wie Hem ernstig zoeken.

Wij kunnen onmogelijk bidden zonder te geloven dat God bestaat. Maar als wij geloven dat Hij er is, dan kunnen we bidden en verwachten dat Hij naar ons luistert.

U kunt er zeker van zijn dat God bestaat. In Hem leven wij en bewegen wij ons. Hij houdt alles in stand wat anders zou vergaan. Hij handhaaft het evenwicht in het heelal, Hij stelt wetten voor mensen, dieren, vogels en insecten. Hij bepaalt wetten voor de trek van vogels en zeevissen. Hij beslist over de insecten en over alles wat op aarde leven heeft.

God bindt iemand in de ketenen van zijn zonde, en Hij bevrijdt hem als hij om vergeving vraagt. Hij verhardt een Farao en vernedert een Nebukadnezar. Hij tuchtigt de volken met oorlog en geeft vrede op zijn tijd, want de oorlog is van de Here.

Alles wat slecht is, is in de wereld gekomen door de zonde. God zegt tegen de Zoon: "Zet U aan mijn rechterhand, totdat Ik uw vijanden gemaakt heb tot een voetbank voor uw voeten." Daar zien we aan dat alle politiek en alle oorlog uiteindelijk een middel zal blijken waardoor alle goddelozen onder Jezus' voeten worden gelegd. Dit verstaan wij door geloof. Hoe kan het dan anders of we geloven dat Hij bestaat en dat Hij rijkelijk beloont wie tot Hem hun toevlucht nemen.

We kennen God ook door ons geweten en door de werkingen van zijn Geest in ons hart om te doen wat goed is. Als we het goede doen, zijn we blij. Maar doen we het kwade, dan slaan we onze ogen neer en we krijgen een slecht geweten.

Gods goede Geest is uitgezonden over heel de aarde en overtuigt van zonde, gerechtigheid en oordeel. Zeker, wij geloven dat God bestaat, en dat God boven allen is, door allen en in allen.

In welke verhouding staat u, sta jij tegenover God?!

8. Door het geloof is Abraham, toen hij geroepen werd, in gehoorzaamheid getrokken naar een plaats die hij ter erfenis zou ontvangen, en hij vertrok zonder te weten waar hij komen zou.

Als God roept, moeten we wegtrekken, waar ook vandaan. Gods roepstem leidt ons namelijk uit de duisternis naar het licht, uit de macht van Satan naar God. Dus moeten wij weggaan van onze vrienden en familieleden, die zich in de duisternis bevinden. We weten niet waar we terechtkomen, net als Abraham, maar door geloof in God en door te vertrouwen in Hem die liefde is, gaan we op weg. En we zien dat het met Abraham, Noach, Henoch, Mozes, Jozua, Gideon, Barak, Simson, Jefta e.a. goed ging, als zij God geloofden en Hem gehoorzaam waren. Daardoor zien we in dat het ook ons goed zal gaan als wij Hem gehoorzamen. Want Gods wil is onze heiligmaking. Dus als de Here ons roept kunnen we gerust wegtrekken, want de weg van God leidt naar licht en heerlijkheid.

Het is niet alleen zo dat God bestaat; door zijn geliefde zoon Jezus Christus leidt Hij ons tot in details.

17-19. Door het geloof heeft Abraham, toen hij verzocht werd, Isaäk ten offer gebracht, en hij die de beloften aanvaard had, wilde zijn enige zoon offeren, hij tot wie gezegd was: Door Isaäk zal men van nageslacht van u spreken. Hij heeft overwogen dat God bij machte was hem zelfs uit de doden op te wekken, en daaruit heeft hij hem ook bij wijze van spreken teruggekregen.

Geloof gaat met offers gepaard. Het geloof valt onze eigen wil aan. Daar zien we aan dat geloof goddelijk is, terwijl onze eigen wil tot ons verdorven vlees behoort.

Abraham had zijn zoon Isaäk lief en het kostte hem een geweldige strijd om gehoorzaam te kunnen zijn aan God, die erop stond dat Isaäk geofferd zou worden. En Abraham was God gehoorzaam. Al Abrahams beloften liepen via Isaäk; nu hij geofferd moest worden was het hem alsof hij uit de doden zou opstaan. Wonderbaarlijk geloof en vertrouwen in God! En Abraham kreeg Isaäk terug als was hij opgestaan uit de doden. Een zinnebeeld van God die zijn eigen Zoon heeft geofferd en Hem uit de doden heeft opgewekt.

29. Door het geloof zijn zij door de Rode Zee gegaan als over droog land, terwijl de Egyptenaars, toen zij het ook beproefden, verzwolgen werden.

Door geloof is alles mogelijk. Door geloof heeft Jezus over water gelopen. Door geloof kon Petrus het ook, maar toen het ongeloof hem te machtig werd begon hij te zinken. Door geloof heeft Jozef een heel volk in leven gehouden. Door geloof kon Jezus verdragen dat Judas de kas beheerde, hoewel Hij wist dat hij een dief was. Door geloof besefte Hij dat Judas Hem door zijn erfzonde, gierigheid, zou verraden. Door geloof heeft Jezus tegen zijn discipelen niets over Judas gezegd, totdat zijn tijd gekomen was.

30. Door het geloof zijn de muren van Jericho neergestort, nadat het volk er zeven dagen lang omheen getrokken was.

Door geloof juichte het volk en blies op de horens. Zodra het volk het geluid van de hoorn vernam, hief het een krijgsgejuich aan, en door het geloof stortte de muur ineen. En het volk klom de stad binnen, ieder recht voor zich uit, en zij namen de stad in. Joz. 6:20. Het krijgsgejuich, het hoorngeluid en Gods beloften hadden het geloof levend gemaakt en de muren moesten wel vallen, al waren ze van staal geweest.

Door het geloof heeft David de steen in de slinger gelegd en in de naam van de Here der Heerscharen is hij op Goliath afgegaan, die de slagorden van de Here had gehoond. Al was het voorhoofd van Goliath tien meter dik geweest, dan nog was Davids gladde steen uit de beek er doorheengedrongen.

Door het geloof was Simson sterk.

33-34. … die door het geloof koninkrijken onderworpen, gerechtigheid geoefend, de vervulling der belofte verkregen hebben, muilen van leeuwen dichtgesnoerd, de kracht van het vuur gedoofd hebben. Zij zijn aan scherpe zwaarden ontkomen, in zwakheid hebben zij kracht ontvangen, zij zijn in de oorlog sterk geworden en hebben vijandige legers doen afdeinzen.

37-38. Zij zijn gestenigd, op zware proef gesteld, doormidden gezaagd, met het zwaard vermoord; zij hebben rondgezworven in schapenvachten en geitenvellen, onder ontbering, verdrukking en mishandeling - de wereld was hunner niet waardig - zij hebben rondgedoold door woestijnen en gebergten, in spelonken en de holen der aarde.

Ze waren tot dit alles in staat door het geloof, dat hun kracht gaf, goddelijke kracht. Wat zullen ook wij dan niet kunnen overwinnen en verduren door datzelfde geloof? Wij zijn tot alles in staat door geloof, door dat geloof dat Gods Geest en Gods krachten tot zich trekt.

Laten wij ons daarom oefenen in geloof en volharding, dan zullen wij meer dan overwinnaars zijn door Hem die ons liefheeft.





Hoofdstuk 12


1. In hoofdstuk 11 is een grote wolk van getuigen vermeld. Als wij nu hun leven zien en ons daarin verdiepen, dan moeten ook wij afleggen alle last en de zonde, die ons zo licht in de weg staat, en met volharding de wedloop lopen die voor ons ligt. Hier is een leven te leiden, hier is veel af te leggen, want er ligt een wedloop voor ons.

Wat moeten we dan afleggen, in steeds diepere lagen? Huichelarij, vleierij, aanzien des persoons, praatzucht, kwaadsprekerij, hebzucht, lafhartigheid, alleen maar rekening houden met jezelf, meer willen zijn dan je in werkelijkheid bent, een goede indruk proberen te maken naar het vlees, de stoere kerel uithangen, pronkzucht enzovoort.

Maar, zal iemand vragen, staat dit ons dan, als wij gedoopt zijn met de Heilige Geest, nog steeds zo licht in de weg? Zeker, dit gaat door zolang wij ons in dit aardse lichaam bevinden.

Als een prediker zich graag pastor laat noemen, wat is dat anders dan de begeerte om gewichtig te zijn? Of als iemand in een gemeente zich altijd onder aanzienlijke mensen beweegt, wat is dat anders dan hoogmoed en grootheidswaan? Of als iemand in een gemeente geld bij elkaar bedelt, wat is dat anders dan een uiting van gierigheid? Zo'n gemeente wil nauwelijks iets geven en de pastor wil zoveel mogelijk binnenhalen.

Zalf uw ogen met ogenzalf en u ziet nog veel meer uitingen van de zonde die zo licht in de weg staat. Wat dan nog meer, kan iemand vragen. Kaïnsafgunst! Je wilt graag oudste broeder zijn en dan wordt er iemand gekozen die in jouw ogen veel slechter is dan jezelf. Je wilt graag muziekleider zijn, maar dan komt er iemand met een leeuwennatuur die de touwtjes helemaal in handen neemt. Je wilt graag netjes zijn, intelligent en beschaafd, maar dan komt er een ander die je een minderwaardigheidsgevoel bezorgt.

Ik verzeker u dat er veel te kruisigen is. Kom nooit met zulke domheden aan als dat de zonde in het vlees is verdwenen. Zeg liever dat de wijsheid is verdwenen en dat er alleen maar domheid over is. Dan zijn we aanmerkelijk dichter bij de waarheid, als er tenminste ooit een beetje wijsheid is geweest om te kunnen verdwijnen.

2. Laat ons oog daarbij alleen gericht zijn op Jezus, de leidsman en voleinder des geloofs, die om de vreugde welke vóór Hem lag het kruis op zich genomen heeft, de schande niet achtende, en gezeten is ter rechterzijde van de troon Gods.

Door geloof, aan het kruis, lijdend naar het vlees, kunnen we de overwinning behalen over al wat hiervoor genoemd is. Jezus is de leidsman van het geloof. Hij heeft overwonnen en wij kunnen ook overwinnen. Lees maar in de Openbaring: "Wie overwint!"

Als nu een of andere gemeente vol is van bovengenoemde zonden en als die gaan heersen zonder te worden bestraft, dan is dat een 'vergadering van schimmen.' Spr. 21:16. Ga daarvandaan! In zo'n vergadering ontbreekt het getuigenis van de Geest, het water en het bloed. Daarentegen ontbreekt daar niet het getuigenis van het vlees, de boom die men aan de vruchten kent.

Jezus is de leidsman en voleinder van het geloof. Daaruit blijkt dat Jezus een geloofsweg is. Wij kunnen niet alles op één dag afleggen, maar geleidelijk zullen we door de geboden van Jezus, door licht op de innerlijke wegen, kracht kunnen krijgen om alles af te leggen wat ons in de weg staat en de geloofsweg te lopen in de wedloop die voor ons ligt. Daarbij vindt een herschepping plaats: van geloof tot geloof, van licht tot licht, van kracht tot kracht, van overwinning tot overwinning, alles door de tweede Adam die een levendmakende Geest geworden is.

Dit is de weg van God die overal tegenspraak vindt. Alleen oprechten van hart bereiken op deze weg hun doel! Dit is de geloofsweg in onze Heer Jezus Christus. Er komt op deze weg geen verscheurend dier; alleen mensen die de openbaringen van onze Here Jezus Christus liefhebben en in het licht wandelen.

3. Vestigt uw aandacht dan op Hem, die zulk een tegenspraak van de zondaren tegen zich heeft verdragen, opdat gij niet door matheid van ziel verslapt.

Als Jezus tegenspraak van zondaren kreeg, kwam die uitgerekend van de godsdienstige mensen van die tijd. Zo is het vandaag ook. Zij denken iets te weten door studie, door het lezen van de Schrift en van godsdienstige boeken, zonder openbaring van de Geest te hebben. Dominees en pastors zijn het ergst in het protesteren tegen Gods weg. Daardoor blijven zij onvruchtbare bomen. Wereldse wijsheid en ijdel bedrog hebben hen misleid. IJdel eerbejag brengt hen op een dwaalweg bij Christus vandaan, in wie al de schatten van wijsheid en kennis verborgen zijn. Theologen krijgen van hun Grieks geen hulp, want de Geest die ons de weg wijst tot de volle waarheid, spreekt tot ons Noren in het Noors. De Woordvoerder kent ook Noors! Eens zei een theoloog dat wij het er beter zouden hebben afgebracht als we Grieks hadden geleerd. Jezus zegt: "De woorden die Ik tot u gesproken heb zijn geest en zijn leven." Hij gebruikt geen dode taal om tegen levenden te spreken.

Al die tegenspraak van zondaren moeten wij geduldig verdragen om niet door matheid van ziel te verslappen. Gods weg breekt zich baan naar de Vader door dorens en distels heen.

4. Gij hebt nog niet ten bloede toe weerstand geboden in uw worsteling tegen de zonde.

Dat is het doel, het getuigenis van het bloed: dat wij ten bloede toe weerstand bieden tegen de zonde.

Dan sterft de gierigheid, de afgunst, de dominee, de kardinaal en de bisschop, de grootheidswaan en al die overige dwaasheid. Blijft over: alleen een nieuwe schepping - en Jezus Christus spreekt hem vanuit de hemel in zijn eigen taal aan. Wat heerlijk is dat!

Anders zouden we maar gauw tegen betaling bij een of andere theoloog een recept moeten halen om van al die zonde die ons zo licht in de weg staat af te komen. Want de mensen verdienen met van alles en nog wat de kost. Maar nu hoeft dat dus niet, God zij lof en dank. Wij hebben het voor niets gekregen en geven het voor niets, want wij zijn vrijgekocht met het kostbaar bloed van Jezus, zonder zilver of goud.

8. Blijft gij echter vrij van de tuchtiging welke allen ondergaan hebben, dan zijt gij bastaards, en geen zonen.

Voor ons mensen met zondig vlees betekent het tuchtiging om Gods geboden te houden, omdat de Geest ingaat tegen het vlees en het vlees tegen de Geest. Ieder die deze strijd, deze tuchtiging niet kent, is een bastaard. Aan de broederschap in de wereld wordt hetzelfde lijden toegemeten. Hoe meer wij de Geest gehoorzaam zijn, des te meer lijden naar het vlees brengt dat met zich mee, maar ook des te grotere beloften: "Indien wij delen in zijn lijden, is dat om ook te delen in zijn verheerlijking." Dat bewijst dat wij echte zonen zijn.

11. Alle tucht schijnt op het ogenblik zelf geen vreugde, maar smart te brengen, doch later brengt zij hun die erdoor geoefend zijn een vreedzame vrucht, die bestaat in gerechtigheid.

Als kind hadden wij vroeger onze ouders, die ons naar beste weten tuchtigden om ons op te voeden. Naderhand in het leven was het goed die tuchtiging te hebben gehad, maar op het ogenblik zelf voelde het niet fijn. Zo is het met alle tucht. God kastijdt iedere zoon die Hij aanneemt. Maar raken wij geoefend in het tucht verdragen, dan begrijpen we dat die een vreedzame vrucht van gerechtigheid oplevert. Afgezien daarvan verloochenen wij onze slechte begeerten om de harde hand van de tucht niet te hoeven voelen. Daarom staat er: "Het is omwille van de tucht dat wij lijden verdragen." [7] Wij willen liever gehoorzaam zijn en lijden naar het vlees dan ongehoorzaam zijn en getuchtigd worden.

12-13. Heft dan de slappe handen op en strekt de knikkende knieën, en maakt een recht spoor met uw voeten, opdat hetgeen kreupel is niet uit het lid gerake, doch veeleer geneze.

In het voorafgaande stond dat tuchtiging nodig is, maar op het moment zelf geen vreugde maar smart schijnt te brengen. Dan krijgen mensen knikkende knieën en slappe handen en denken: "Het heeft vast geen zin om deze smalle weg te gaan." Maar het heeft wel degelijk zin! Tucht is het goede medicijn: die brengt wijsheid, maakt je vrij van opgeblazenheid en hoogmoed, en zet je op je plaats. Het is als het ware een inspectie vanuit de hemel, die je laat zien waar je in feite staat. Want als regel denkt men veel verder te zijn dan het geval is.

De tucht is ons leven; heb die lief. Bid God om genade om tijdig hulp te krijgen, dan wordt de tucht tenslotte dagelijkse kost voor je, zonder dat voel je je niet prettig. Daarin zitten alle vitaminen die we nodig hebben. Denk daaraan, als je knieën gaan knikken.

14. Jaagt naar vrede met allen en naar de heiliging, zonder welke niemand de Here zal zien.

We kunnen onmogelijk naar vrede met allen jagen, tenzij in samenhang met heiligmaking. We kunnen niet jagen naar vrede met God en Satan tegelijk. Vrede met Herodes en Pilatus zou ons te gronde richten. Maar vrede met allen najagen in samenhang met heiligmaking, dat is goed te begrijpen.

15. Ziet daarbij toe, dat niemand (Noors:) terugdeinst voor de genade Gods, dat er geen bittere wortel opschiet en verwarring sticht, en daardoor zeer velen zouden besmet worden.

Terugdeinzen voor de genade van God is hetzelfde als terugdeinzen voor Gods hulp, kracht en wijsheid. Daar komt alleen maar verderf uit voort.

Gods genade is de overwinning die Jezus Christus tijdens zijn dagen in het vlees heeft behaald. Daarom heerst de genade door gerechtigheid. Zo krijgen wij hulp om onszelf te helpen. Als tucht niet als tucht kan fungeren en niet als genade van God wordt aanvaard, schiet er een bittere wortel op. Dan komt er ruzie en tegenspraak. Sommigen trekken partij voor een bepaalde persoon en anderen voor iemand anders. Het dient nergens anders toe dan tot verderf van de hoorders.

Zulke bittere wortels schieten makkelijk op waar geen wijs en verstandig man is, die in staat is een oordeel te vellen in een geschil tussen broeders. De begeerte naar ijdele eer wreekt zich. Maar God geeft zijn eer niet aan een ander. Hou op met die ruzie en verdraag het kwade, dan sterven de bittere wortels vanzelf af.

22. Maar gij zijt genaderd tot de berg Sion, tot de stad van de levende God, het hemelse Jeruzalem, en tot tienduizendtallen van engelen …

De stad van de levende God is de bruid. Op. 21. De berg Sion is de onwankelbaar vaste plaats in de geest. Tienduizendtallen van engelen vormen een onmetelijk grote hulp die actief is voor allen die geloven. Deze hulp kunnen we voelen en ervaren.

23-24. … en tot een feestelijke en plechtige vergadering van eerstgeborenen die ingeschreven zijn in de hemelen, en tot God, de rechter over allen, en tot de geesten der rechtvaardigen die de voleinding bereikt hebben, en tot Jezus, de middelaar van een nieuw verbond, en tot het bloed der besprenging, dat krachtiger spreekt dan Abel.

Hier zien we de diepe rust die sommigen zullen binnengaan. Rust bij de feestelijke vergadering, bij God, de rechter over allen, bij de middelaar van een nieuw verbond en bij het bloed van de besprenging. Zouden we hier niet vol vertrouwen kunnen rusten? Is de Satan niet neergeworpen op de aarde, ver van het aangezicht van God en van Christus? Ja, wees daar zeker van, u kunt volslagen veilig rusten.

25. Ziet dan toe dat gij Hem die spreekt, niet afwijst. Want als genen niet ontkomen zijn toen zij Hem afwezen, die zijn godsspraak op aarde deed horen, hoeveel te minder wij, als wij ons afwenden van Hem die uit de hemelen spreekt.

Let erop dat u Hem die spreekt, niet afwijst. Hij is de Woordvoerder, Jezus Christus. In Hem bevinden zich alle heerlijkheden die Hij ons wil geven. Hij spreekt uit de hemel sinds het offer gebracht is waardoor heel de volheid van God in Hem woont. We zullen niet ontkomen, als we ons afwenden van zijn duidelijke taal.

God heeft door Mozes vanaf de aarde gesproken, voordat het lichaam van Christus geofferd was, en wie niet naar zijn woorden wilde luisteren kreeg z'n verdiende straf. Hoeveel temeer dan iemand die zich afwendt van Hem die uit de hemelen spreekt. Dit spreken uit de hemel leidt ons in de rust in het hemelse Kanaän en brengt ons in aanraking met alle hemelse heerlijkheden.

Toen heeft zijn stem vanaf de aarde de aarde doen wankelen, maar nu zal zijn stem uit de hemel zowel de aarde als de hemel doen beven.

28. Laten wij derhalve, omdat wij een onwankelbaar koninkrijk ontvangen, dankbaar zijn.





Hoofdstuk 13


1. Laat de broederlijke liefde blijven.

Deze vermaning leert ons dat wijzelf ons kunnen toeleggen op broederlijke liefde. Dat moet ook, want het is een gebod van Jezus Christus. Als de onrechtvaardigheid toeneemt, verkilt de liefde. Wees dus rechtvaardig jegens je broeders. Doe wat je kunt om de broederschap met de liefdewet van Christus te doorzuren. Daardoor neemt de gemeenschap met de Vader, de Zoon en de gemeente toe. Het koninkrijk van God staat in bloei en onder ons regeert de Vredevorst.

2. Vergeet de herbergzaamheid niet, want daardoor hebben sommigen, zonder het te weten, engelen geherbergd.

Wees gastvrij zonder mopperen. Maak een plaats gereed voor dienaren van het Woord en voor anderen die onderdak nodig hebben. Wij leven maar één keer, en de dag die voorbij is komt nooit meer terug. Doe dus goed nu je leeft, want aan ieder zal vergolden worden naar zijn werken. Zonder het te weten hebben sommigen engelen geherbergd, en zonder het te weten kun je dienaren van God in huis krijgen die jezelf en je gezin tot eeuwige zegen kunnen zijn. Want er staat: "Wie ontvangt die Ik zend, ontvangt Mij, en wie Mij ontvangt, ontvangt Hem die Mij gezonden heeft." Joh. 13:20.

4. Het huwelijk zij in ere bij allen.

Dat wil zeggen: laat het huwelijk vrij blijven van bezoedeling van het vlees en van de geest, zodat de liefde in de geest niet afglijdt naar vleselijke liefde. Hierin moeten we waakzaam zijn.

5. Laat uw wijze van doen onbaatzuchtig zijn, weest tevreden met wat gij hebt. Want Hij heeft gezegd: Ik zal u geenszins begeven, Ik zal u geenszins verlaten.

Geldzucht is een wortel van alle kwaad. Daardoor komt de onrechtvaardigheid aan de macht en blijft de vreugdeolie uit. Iedere gave die goed, en elk geschenk dat volmaakt is, daalt van boven neder, van de Vader der lichten, bij wie geen verandering is of zweem van ommekeer. Een gierigaard kan geen goede gave of volmaakt geschenk geven. Hij zaait dus karig en zal ook karig oogsten.

God sloeg Nabal wegens zijn gierigheid zodat hij stierf, terwijl zijn vrouw gezegend werd, omdat zij op het juiste ogenblik met voedsel op David en zijn mannen afgegaan was. Wil je rechtvaardigheid in eeuwigheid standhouden en wil je nagedachtenis tot zegen zijn, dan moet je tijdens je leven uitstrooien wat je hebt, want in het dodenrijk kan niemand goed doen. Trouwens ons zilver en goud behoort de Here toe en als we iets hebben, dan hebben we een genadegave gekregen, die we trouw moeten beheren. We moeten met onze genadegaven elkaar dienen. Als we met tevredenheid leven, zal dat niet zo moeilijk zijn. Godsvrucht met tevredenheid brengt grote winst!

7. Houdt uw voorgangers in gedachtenis, die het woord Gods tot u hebben gesproken; let op het einde van hun wandel en volgt hun geloof na.

Meteen nadat de apostel over geldzucht heeft gesproken, spreekt hij er nu over de voorgangers in gedachtenis te houden, die het woord van God tot hen hebben gesproken. Alsof hij wil zeggen: Gij zult een dorsende os niet muilbanden, en: De arbeider is zijn loon waard.

Niemand kan het woord van God spreken zonder gezonden te zijn. Als zij u nu geestelijke goederen geven, is het dan zoiets bijzonders, als u iets van uw aardse middelen geeft? Als u ziet waar hun levenswandel op uitloopt, volg dan hun geloof na. Niet ieder heeft dezelfde taak, maar ieder heeft wel geloof. Zij die het woord van God tot u gesproken hebben, hebben hun geloof nagevolgd, en u die niet gezonden bent maar wel godvruchtig leeft, u volgt uw eigen geloof en hebt als voorbeeld hen die het woord van God tot u gesproken hebben, nu u ziet waar hun levenswandel op uitloopt. Tot de oogst is immers al het zaad in gevaar.

9. Laat u niet medeslepen door allerlei vreemde leringen; want het is goed dat het hart zijn vastheid vindt in genade en niet in spijzen: wie het hierin zochten, hebben er geen baat bij gevonden.

Gods woord is voedsel, het is geest en leven. Al die vreemde leringen voeren op dwaalwegen. Hebben we dat niet gezien ook? Ja, beslist, Gods woord vergist zich niet. Het ziet eruit als voedsel, maar het is niets dan dorre leer, verstandelijke kennis, waarbij niemand ooit baat heeft gevonden.

De woorden van Jezus zijn geest en leven, en die scheppen geestesgemeenschap en levensgemeenschap. Als hier staat dat het goed is dat ons hart zijn vastheid vindt in genade, dan wil dat zeggen: in openbaringen van Jezus Christus. Maar in dorre leer ligt geen genade of openbaring, alleen maar misleiding.

"Mijn schapen horen naar mijn stem," zegt Jezus. Maar de stem van die vele vreemde leringen leidt mensen bij de stem van de opperherder vandaan naar de stem van zelfbenoemde huurlingen en broodpredikers. Hun woorden zijn allesbehalve geest en leven. Pas voor hen op!

10. Wij hebben een altaar, waarvan zij die de dienst voor de tabernakel verrichten, niet mogen eten.

Dienst doen voor de tabernakel is een uiterlijke dienst. In het oude verbond werden er op dit altaar slacht- en spijsoffers gebracht tot vergeving van zonden. Maar nu in het nieuwe verbond reduceert men ook het volbrachte werk van Christus tot vergeving van zonden - ja, alleen maar vergeving van zonden - ofwel tot tabernakeldienst, net als in het oude verbond. Maar Jezus is de weg, de waarheid en het leven. Hij zal ons de weg wijzen tot de volle waarheid.

Zoals er voor het uiterlijk leven een altaar is, is er ook een altaar voor het innerlijk leven. Vergeving van zonden is het wassen van het lichaam met zuiver water, want elke zonde die een mens kan begaan, is buiten het lichaam. Maar de wandel in het licht, zoals Hij in het licht is, biedt het bloed gelegenheid om ons innerlijk van alle zonde te reinigen.

Van dit altaar mogen wij eten. Maar wie alleen maar dienstdoet voor de tabernakel, mag er niet van eten, omdat de vijandschap, het vlees, zich tegen zo'n dienst verzet.

11. Want van de dieren waarvan het bloed als zondoffer door de hogepriester in het heiligdom werd gebracht, werd het lichaam buiten de legerplaats verbrand.

In het oude verbond, de schaduw, werd het bloed van het dier door de hogepriester het heiligdom binnengedragen, terwijl het lichaam buiten de legerplaats werd verbrand.

Zo is het ook in het nieuwe verbond. Het lichaam moet buiten de legerplaats worden gebracht, buiten alle godsdienstigheid die heerst in sekten en partijen, naar Hem toe - buiten de legerplaats - om met Christus te lijden en te sterven, om de zonde ten bloede toe te weerstaan, om gelijkvormig te worden aan het beeld van de Zoon. Zo wordt het bloed door onze hemelse hogepriester in het heiligdom gebracht.

In het bloed is de ziel gelegen. Jezus heeft zijn ziel, zijn leven, uitgegoten in de dood. De eerste Adam werd een levende ziel, maar de tweede Adam is een levendmakende geest geworden. Onze geest moet levend gemaakt worden en onze ziel moet worden uitgegoten. In onze ziel ligt ons leven in deze wereld. Wij moeten ons leven verliezen om het leven te vinden. Ons bloed wordt door de hogepriester in het heiligdom gebracht. Hier krijgen we onze ziel terug bij de opstanding der doden, als lichaam, ziel en geest herenigd worden.

Zolang wij hier op aarde leven is het lichaam dood vanwege de zonde, maar de geest levend vanwege de gerechtigheid. Dit lichaam stellen wij nu tot een God welgevallig offer, en dat is onze redelijke godsdienst.

12. Daarom heeft ook Jezus, ten einde zijn volk door zijn eigen bloed te heiligen, buiten de poort geleden.

Het volk bevindt zich binnen de legerplaats. Daar waren alle twaalf stammen van Israël. Maar Hij die het volk door zijn eigen bloed zou heiligen, Jezus Christus, moest buiten de legerplaats lijden en sterven.

Let wel: "het volk heiligen!" Het is de tabernakeldienst, uiterlijke reiniging.

13. Laten wij derhalve tot Hem uitgaan buiten de legerplaats en zijn smaad dragen.

Jezus is nog steeds buiten de legerplaats, en in het naar Hem uitgaan om Hem gelijkvormig te worden, ligt smaad. Bij een of andere sekte horen, daarin ligt geen smaad. Maar zodra je naar Hem uitgaat, buiten de legerplaats, begint er smaad te komen.

Het werk voltrekt zich buiten de legerplaats en kan daarbinnen nooit gebeuren. Daarbuiten heeft de Here zijn zegen geboden. Dat is de plaats waar de Here zich openbaart en waar het hoerendom nooit kan gedijen, want daar is kruis, dood en bloed over alle vlees, maar heerlijkheid voor de geest.

14. Want wij hebben hier geen blijvende stad, maar wij zoeken de toekomstige.

Dat was ook het geloof en de instelling van Abraham. Hij verwachtte de stad met de eeuwige fundamenten, waarvan God de ontwerper en bouwmeester is. Daarom was hij in het beloofde land een vreemdeling en bijwoner.

Met ons is het net zo. Wij zijn hier in de wereld vreemdelingen en bijwoners.

16. En vergeet de weldadigheid en de mededeelzaamheid niet, want in zulke offers heeft God een welgevallen.

We moeten aan veel dingen herinnerd worden, waaronder goeddoen en delen met anderen. Ook hierin ligt een offer. Daarom staat er: "Want in zulke offers heeft God een welgevallen," Hij die "het laat regenen over rechtvaardigen en onrechtvaardigen."

17. Gehoorzaamt uw voorgangers en onderwerpt u aan hen, want zij zijn het die waken over uw zielen, daar zij rekenschap zullen moeten afleggen. Laten zij het met vreugde kunnen doen en niet al zuchtende, want dat zou u geen nut doen.

Niemand kan anderen de weg wijzen zonder dat de grote Opperherder hemzelf de weg heeft kunnen wijzen.

Petrus moest, om de schapen en de lammeren te kunnen weiden en hoeden, Jezus verzekeren dat hij Hem meer liefhad dan hen.

In Ezechiël 44:10-16 is sprake van herders die meer zich meer aan het volk hielden dan aan de Here. Het volk had geld en eten, daarom liepen de priesters aan de leiband van het volk. Ze hadden hun buik meer lief dan God en zijn geboden. Het waren priesters voor het volk. Het waren geen echte leidslieden, want het volk leidde hen.

Maar de Levitische priesters, de zonen van Sadok, waren de Here trouw gebleven toen het volk afdwaalde. Zij moesten priesters voor God zijn en de dienst in het heiligdom in acht nemen. Dat waren de werkelijke voorgangers.

20-21. De God nu des vredes, die onze Here Jezus, de grote herder der schapen, door het bloed van een eeuwig verbond heeft teruggebracht uit de doden, bevestige u in alle goed om zijn wil te doen, terwijl Hij aan ons doe wat in zijn ogen welbehagelijk is door Jezus Christus. Hem zij de heerlijkheid in alle eeuwigheid. Amen.

Hier wordt God genoemd de God van de vrede, die door het bloed van een eeuwig verbond de grote herder van de schapen uit de doden heeft teruggebracht. Eer God de God van de vrede kon heten moest er bloed vloeien. Gods wil moest geschieden ten bloede toe. Daarom zijn er drie die getuigen: de Geest, het water en het bloed. Om dit getuigenis was Johannes op het eiland Patmos, waar hij ongehoorde dingen zag tot ver in de eeuwigheid.

Moge God ons allen genade geven om vast te houden aan het Woord en het getuigenis!




Voetnoten

	 	[1] In de Nederlandse Bijbelvertaling staat "Trooster", maar in de Noorse vertaling staat zoiets als: "Spreker, Woordvoerder": degene door wie God in het nieuwe verbond tot ons spreekt.



	 	[2] Noors lekenprediker (1771-1824), die wegens zijn zelfstandig optreden naast de staatskerk jarenlang gevangen heeft gezeten.



	 	[3] Zie Ex. 6:1-2 en de brief van J.O. Smith aan Aksel Smith van 27 mei 1908.



	 	[4] Volgens de Noorse vertaling van vers 7.



	 	[5] In Noorwegen is een 'prest' (priester) een geestelijke in de (RK of Lutherse) kerk.



	 	[6] Hans Adolph Brorson (1694-1764), Deens bisschop en dichter van gezangen, Norsk Salmebok 283:2.



	 	[7] Hebr. 12:7 volgens de Noorse vertaling.





