Het nieuwe verbond





Sigurd Bratlie





Licentie



		Voor dit e-Boek is een licentie verleend aan:



		Roel Bruins

		roelbruins@online.nl

		Gemeente: Usselo



		Gedownload van Brunstad Portal: 16-8-2010



		© Stiftelsen Skjulte Skatters Forlag





Colofon




	Het nieuwe verbond

	en het

	geheimenis der wetteloosheid





	 	Sigurd Bratlie





	Stiftelsen Skjulte Skatters Forlag



	P.O. Box 900

	3168 Melsomvik

	Norway



	Vertaald uit het Noors.

	Oorspronkelijke titel: Den nye pakt og lovløshetens hemmelighet (1952)

	Herziene 3e uitgave mei 2010

	Uitgave: Stichting Uitgeverij De Weg, Stadskanaal

	ISBN 978-90-73925-54-0 (drukwerk versie)



	e-Boek versie: 2010 (revisie: 9-7-2010)

	ISBN 978-82-8253-005-7 (ePub format)





Copyright en gebruiksvoorwaarden




Copyright



	© Alle rechten voorbehouden. Niets uit deze uitgave mag worden gekopieerd, verveelvoudigd of anderszins openbaar gemaakt zonder voorafgaande schriftelijke toestemming van Stiftelsen Skjulte Skatters Forlag of de Stichting Uitgeverij De Weg, Postbus 167, 9500 AD Stadskanaal, Nederland, behoudens in de Auteurswet 1912 dwingend toegestane uitzonderingen.

	Stiftelsen Skjulte Skatters Forlag, P.B. 900, Brunstad, N-3168 Melsomvik, Noorwegen [en Stichting Uitgeverij De Weg].

	(Zie www.ssfnett.no en www.cgn.nl)





Gebruiksvoorwaarden



	Dit e-Boek is alleen voor persoonlijk gebruik en mag daarom niet worden doorverkocht of weggegeven aan andere personen. 	Wil je dit boek met een andere persoon delen, koop dan een extra exemplaar voor iedereen met wie je het deelt. 	Als je dit boek leest en niet zelf hebt gekocht, of het is niet gekocht voor jou alleen, ga dan naar www.brunstadshop.org en schaf je eigen exemplaar aan.



	Bedankt voor het respecteren van deze gebruiksvoorwaarden.





1. Het nieuwe verbond


“En Hij nam een beker, sprak de dankzegging uit en gaf hun die en zeide: Drinkt allen daaruit. Want dit is het bloed van mijn verbond, dat voor velen vergoten wordt tot vergeving van zonden.” Matt. 26:27-28.

Een verbond legt altijd aan twee partijen verplichtingen op. Zij die uit de beker dronken, traden toe tot het nieuwe verbond, dat Jezus met zijn bloed bezegeld heeft. Zij namen verplichtingen op zich, en Jezus en de Vader namen verplichtingen op zich.

De apostel vergelijkt het nieuwe verbond met het oude, en zegt: “Daarom is ook het eerste verbond niet zonder bloed ingewijd.” Hebr. 9:18.

Beide verbonden zijn op dezelfde manier gesloten. Het verschil bestond hierin, dat het eerste verbond ontoereikend was en niet tot de volmaaktheid kon leiden; het verbond kan dat wel. Hebr. 7:18-19. In het licht van het oude verbond begrijpen we het nieuwe verbond beter.

“Hij nam het boek van het verbond en las het voor de oren van het volk en zij zeiden: Alles wat de Here gesproken heeft, zullen wij doen en daarnaar zullen wij horen. Toen nam Mozes het bloed en sprengde het op het volk en hij zei: Zie, het bloed van het verbond dat de Here met u sluit, op grond van al deze woorden.” Ex. 24:7-8.

Pas toen de Israëlieten zich verplichtten om te doen wat in het boek van het verbond stond en daaraan gehoorzaam te zijn, werden zij besprengd met het bloed. Precies zo verkondigde Petrus het nieuwe verbond met de woorden: “…de uitverkorenen naar de voorkennis van God de Vader, in heiliging door de Geest, tot gehoorzaamheid en besprenging met het bloed van Jezus Christus: genade en vrede worde u vermenigvuldigd.” 1 Petrus 1:2.

In het eerste verbond verplichtte men zich tot het houden van de wet die Mozes hun gaf. Die hield een deel van Gods wil in. En dan verplichtte God zich om hen te zegenen met allerlei aardse zegen en hen aan het hoofd van alle volken te stellen.

Maar God verplichtte zich tot meer dan dat: Hij verplichtte zich ook ertoe om hen te vervloeken als ze niet gehoorzaam waren. Deut. 28.

Jozua heeft hun, toen zij het land binnengekomen waren, dit goed duidelijk gemaakt en hen opnieuw voor de keus gesteld. Maar toch verkozen zij de Here te dienen. Jozua 24:19-22. Ook Jezus herinnert ons eraan dat wij de kosten moeten berekenen.

Verplichtte men zich in het eerste verbond om dat gedeelte van Gods wil te onderhouden dat Mozes hun gegeven had, wij verplichten ons in het nieuwe verbond om heel Gods wil te gehoorzamen, want Jezus is gekomen met de waarheid. Joh. 1:17.

Maar wie kan zich dan bekeren, zult u wellicht zeggen; dat kan toch niemand? Toch wel: Jezus is niet alleen met de waarheid gekomen, maar ook met de genade, dat is de hulp, en die wordt als eerste genoemd. Hebt u zich verplicht om heel Gods wil te gehoorzamen, dan verplicht Hij zich om u met kracht van omhoog te bekleden, u met alles wat tot leven en godsvrucht strekt te begiftigen, zijn wetten in uw hart en verstand te schrijven, en u te zegenen met alle geestelijke zegen. Wat u daarbij nodig hebt voor het in stand houden van uw lichaam, krijgt u bovendien geschonken. Dus wat wilt u nog meer?

Dit verbond komt ook tot uiting als Jezus in zijn afscheidswoorden zegt: “Mij is gegeven alle macht in de hemel en op aarde. Gaat dan heen, maakt al de volken tot mijn discipelen (wat ervoor nodig is om een discipel te zijn, heeft Hij eerder duidelijk gemaakt) en doopt hen in de naam des Vaders en des Zoons en des Heiligen Geestes en leert hen onderhouden al wat ik u bevolen heb. En zie, ik ben met u al de dagen tot aan de voleinding der wereld.” Matt. 28:18-20.

We kunnen ook zeggen: in het eerste verbond verplichtte het volk zich tienden te geven, en God verplichtte zich hen te zegenen met alle aardse zegen. Maar dat verbond was ontoereikend, en er werd een nieuw verbond ingesteld. Daarin verplichten wij ons alles te geven, en God verplicht zich onze zonden uit te wissen en ons te zegenen met alle geestelijke zegen, en met het aardse naar gelang we dat nodig hebben.

Het eerste verbond is ingewijd met bloed van een bok, het nieuwe met het kostbare bloed van Jezus. Daarom heet dit ook “het bloed van het verbond”. Marcus 14:24, Hebr. 10:29.

Willen wij dus in aanraking komen met het bloed van Jezus, dan moeten wij toetreden tot het nieuwe verbond: eerst onszelf aanbieden om te gehoorzamen, dan besprenging met het bloed van Jezus Christus.

Het verschil tussen het eerste en het nieuwe verbond is even groot als tussen de schaduw van een lichaam en het lichaam zelf, dat de schaduw werpt.





2. Vergeving van zonden


U zult misschien vragen: We kunnen toch wel vergeving van zonden krijgen zonder dit verbond aan te gaan? Nee. Bidden om vergeving van zonden is hetzelfde als een verbond aangaan. Wat ons van de zonde moet reinigen, is immers het bloed van Jezus?

Zo voor het gewone leven begrijpen we dat best, maar wat betreft het geestelijke heeft de hoer ons denken verdorven. Een klein kind begrijpt dit heel goed. Als het naar z’n vader toe gaat en om vergeving vraagt, dan zegt het heel natuurlijk erbij: Ik zal het nooit weer doen. Ziedaar het verbond. En als het kind het niet zegt, vraagt z’n vader: Beloof je me dat je het nooit weer zult doen? Als dan het kind ja zegt, geeft de vader vergeving.

Dit klopt helemaal met Jezus’ afscheidswoorden: “dat in zijn naam moest gepredikt worden bekering tot vergeving der zonden aan alle volken, te beginnen bij Jeruzalem.” Luc. 24:47. Eerst bekering, dan vergeving.

Nu zullen we de apostolische boodschap van vergeving van zonden horen, zoals die luidde op de Pinksterdag, toen de mensen vroegen wat ze moesten doen om behouden te worden: “Petrus antwoordde hun: Bekeert u en een ieder van u late zich dopen op de naam van Jezus Christus, tot vergeving van uw zonden, en gij zult de gave des heiligen Geestes ontvangen.” Hand. 2:38. Eerst bekering, dan je laten dopen.

We zien in Jezus’ afscheidswoorden dat de doop de inwijding tot het discipelschap is, het verbond van een goed geweten om te leren onderhouden al wat Jezus bevolen heeft. 1 Petrus 3:21.

We zien dat Petrus verder zegt: “Komt dan tot berouw en bekering, opdat uw zonden uitgedelgd worden, opdat er tijden van verademing mogen komen van het aangezicht des Heren.” Hand. 3:19. Dus geen uitdelging van onze zonden zonder dat we tot berouw en bekering komen.

Tevoren hadden we de instelling om de wereld en de dingen in de wereld na te jagen. Maar nu komen we tot berouw en bekering, en we laten ons dopen. De eerste wereld – het zichtbare, mijn oude mens, mijn oude leven – wordt met Christus begraven en ik word met Hem opgewekt. Nu zoek ik de dingen die boven zijn, waar Christus is gezeten, en niet de dingen die op de aarde zijn. Kol. 2:11-12, 3:1-3.

“Hebt de wereld niet lief en hetgeen in de wereld is. Indien iemand de wereld liefheeft, de liefde tot de Vader is niet in hem.” 1 Joh. 2:15.

Dat zullen we wel begrijpen: als de liefde tot de Vader niet in ons is, kunnen we ook geen vergeving van zonden krijgen. Wat dat betreft zijn velen bedrogen.

Paulus is door God uitverkoren om op dezelfde manier vergeving te verkondigen. Hij zegt: “…u verkiezende uit dit volk en de heidenen waarheen Ik u zend, om hun ogen te openen ter bekering uit de duisternis tot het licht en van de macht van de satan tot God, opdat zij vergeving van zonden en een erfdeel onder de geheiligden zouden ontvangen door het geloof in Mij.” Hand. 26:17-18.

Zo zien we: vergeving van zonden krijgen is je bekeren uit de duisternis tot het licht en van de macht van Satan tot God. Daarom reinigt het bloed van Jezus, Gods Zoon, ons van alle zonde als wij in het licht wandelen. 1 Joh. 1:7.

Paulus had het apostelschap gekregen om gehoorzaamheid des geloofs te bewerken voor zijn naam onder al de heidenen. Rom. 1:5. Daartoe werd hun, als zij zich lieten dopen – als zij tot het verbond toetraden – de gave van de Heilige Geest beloofd. Die zou hun alles geven wat zij nodig hadden om het verbond te houden.





3. Een betere hoop gewekt


“Want een vroeger voorschrift wordt wel afgeschaft als het zonder kracht en nut is – immers de wet heeft in geen enkel opzicht het volmaakte gebracht – maar thans wordt een betere hoop gewekt, waardoor wij nader tot God komen.” Hebr. 7:18-19.

Dan komt de vraag op: In welke hoop is men in het eerste verbond tot God genaderd? In de hoop van de vergeving van zonden; maar men wist wel dat men al gauw weer zou zondigen.

En wat is dan de betere hoop? Dat ik vergeving van zonden kan krijgen, en het daarna niet weer hoef te doen. Want Jezus is niet met het bloed van bokken en kalveren, maar met zijn eigen bloed eens voor altijd binnengegaan in het heiligdom, waardoor Hij een eeuwige verlossing verwierf.” Hebr. 9:9-15.

Jezus’ bloed is veel meer dan het bloed van een bok. Door Jezus’ bloed krijgen wij niet alleen vergeving van zonden, maar worden wij ook verlost van het nog weer te moeten doen. Het bloed van een bok kon reinigen zodat men naar het vlees gereinigd werd – kon reinigen van begane zonden – maar het bloed van Christus kan veel meer ons bewustzijn reinigen van dode werken, om de levende God

te dienen: kan ons dus verlossen van het dienen van de zonde.

Is het nu zo dat u tot God nadert in deze betere hoop, of hebt u alleen maar de oude? Denkt u, als u om vergeving van zonden bidt, dat u het wel gauw weer zult doen?

Dan hecht u aan het bloed van Jezus niet meer geloof dan aan het bloed van een bok. “Want het is onmogelijk dat het bloed van stieren of bokken zonden zou wegnemen.” Hebr. 10:4,11.

In het eerste verbond naderde men tot God in de hoop op een gedeeltelijk herstel overeenkomstig Gods wil. Maar in het nieuwe verbond hebben wij een veel betere hoop: nu kan alles hersteld worden. Het dienen van God onder het eerste verbond kon de mensen niet volmaakt maken naar het geweten, maar in het nieuwe kan dat wel. Die betere hoop hebben wij in het nieuwe verbond in het bloed van Jezus.

“Want daar de wet slechts een schaduw heeft der toekomstige goederen, niet de gestalte dier dingen zelf, is zij nimmer in staat ieder jaar met dezelfde offeranden, die onafgebroken gebracht worden, degenen die toetreden te volmaken.” Hebr. 10:1.

Daarom is Jezus gekomen om de schaduw (die offers) af te schaffen, door zijn eigen lichaam te offeren en Gods wil te doen. Hij heeft het eerste opgeheven om het tweede in te stellen.

In het nieuwe verbond is het volmaakte ingesteld, namelijk: het doen van Gods wil. Als wij dan tot het nieuwe verbond toetreden, geven we alles prijs en stellen we ons in op gehoorzaamheid aan heel de wil van God. In en door die overgave aan Gods wil worden wij leden van het lichaam van Christus, en worden we krachtens die wil eens voor altijd geheiligd door het offer van het lichaam van Jezus Christus. Hebr. 10:1-10.

Dan worden we met één Geest tot het lichaam van Christus gedoopt, 1 Kor. 12:13, en kunnen we in die ene Geest ons lichaam stellen tot een levend, heilig en Gode welgevallig offer, dit is onze redelijke eredienst. Rom. 12:1.

In het eerste verbond had men het lichaam van Christus niet; men leefde in de schaduw van het lichaam. Daardoor kon men ook niet de levende God dienen, maar alleen bepaalde werkzaamheden uitvoeren. Daarmee betoonden zij dat zij God wilden dienen, en daarmee stelden zij hun geweten gerust. Je kunt zeggen dat die dode werken pleisters waren op hun geweten.

Maar Christus is gekomen met de werkelijkheid, het lichaam zelf. Kol. 2:16-17. Zodoende hebben wij in het nieuwe verbond een lichaam gekregen om er Gods wil mee te doen.

Als nu veel mensen vandaag zeggen: Wij kunnen niets doen, en: Het steekt niet zo nauw, wat we doen, dan hebben ze daarmee gezegd dat ze zich in de schaduw bevinden en geen lid geworden zijn van het lichaam van Christus.

De allermeesten leven in dode werken. Als zij denken aan het dienen van de levende God, denken ze aan bepaalde werkzaamheden zoals zieken bezoeken, meedoen aan een zangkoor, samenkomst houden, traktaten verspreiden, tienden geven, meewerken aan een zondagschool enz. Maar wassen, boenen, eten koken en ander soort werk beschouwen ze als werelds; dat heeft niets te maken met de redelijke eredienst, vinden ze.

Zo’n gedachtegang doet denken aan het eerste verbond. Daarin mochten ze niet op de sabbat hun beroep uitoefenen, hun zaken behartigen of hun gewone bezigheden doen. Op die dag moest men de werken des Heren doen, maar de andere 6 dagen mocht men zijn eigen werk doen. Ex. 20:9-10, Jes. 58:13. Dat is toch alleen maar de schaduw?

Maar in het nieuwe verbond klinkt het zo: “Al wat gij doet met woord of werk, doe het alles in de naam van de Here Jezus, God de Vader dankende door Hem!” Kol. 3:17. “Slaven, gehoorzaam uw heren naar het vlees in alles, niet als mensenbehagers om hen naar de ogen te zien, maar met eenvoud van hart in de vreze des Heren. Wat gij ook doet, verricht uw werk van harte, als voor de Here en niet voor mensen; gij weet toch dat gij van de Here tot vergelding de erfenis zult ontvangen. Gij dient Christus als heer.” Kol. 3:22-24.

Kan iemand die bij de afwas stuurs en humeurig is, God dienen in een zangkoor op een podium en dan maar glimlachen en God prijzen? Of kan een predikant die geïrriteerd is tegen z’n vrouw, God dienen op de preekstoel of bij de catechisatie? Is het niet dezelfde man? Denkt u dat de dominee heiliger is als hij z’n toga aan heeft dan als hij op visites zit te roken? Is iets van wat Jezus deed minder heilig dan de rest? Was niet alles wat Hij deed Gods wil? En is alles wat God wil niet even heilig?

Hier zien we welke betere hoop het nieuwe verbond ons geeft, in en door het lichaam van Christus, tegenover het oude verbond dat alleen maar de schaduw had. Ons geweten kan door het bloed van Christus van die pleisters (dode werken) worden gereinigd om de levende God te dienen, of u nu staat af te wassen of ter ere van God staat te zingen, of u nu een dijk graaft of Gods woord verkondigt. Even heilig in de overall als in het zondagse pak: alles wordt hersteld. Wij zijn leden van het lichaam van Christus geworden! Een heerlijke hoop, waartoe het bloed van het verbond ons gebracht heeft.

Naar deze zaligheid hebben de profeten gezocht en gevorst. Zij hebben geweten dat zij er zelf geen deel aan konden krijgen, maar zij hebben in de schaduw gezocht en over de genade geprofeteerd, die komen zou met het lichaam van Christus. 1 Petrus 1:10-12.

En als wij leden zijn geworden van het lichaam van Christus, spreken we uiteraard over werken, over heel Gods wil, vaak tot grote ergernis van wie niet in het lichaam zijn. Maar Jezus is met een dadenchristendom gekomen, en alle oprechten zijn blij met die zaligheid.





4. Vrijgemaakt van de vloek der wet


“Want allen die het van werken der wet verwachten, liggen onder de vloek, want er staat geschreven: Vervloekt is een ieder die zich niet houdt aan alles wat geschreven is in het boek der wet, om dat te doen.” Gal. 3:10.

“Wet doet zonde kennen.” Rom. 3:20.

“De wet is er bijgekomen, zodat de overtreding toenam.” Rom. 5:20.

De wet was een goed middel om te weten waartoe de mensen deugen. Want “bij de wet gaat het niet om geloof, maar: wie dat doet, zal daardoor leven.” Gal. 3:12.

Wat dat betreft waren er in Israël, die alle moeite deden om onberispelijk te zijn naar de wet. Maar ze schoten altijd wel in iets tekort, daardoor voelden ze de vloek op zich rusten. En nu zegt Jezus tegen zulke oprechte mensen: “Komt tot mij, allen die vermoeid en belast zijt, en ik zal u rust geven.” Matt. 11:28.

Hier zien we dat de wet een tuchtmeester is geworden tot Christus. Wie zich niet druk maakten om de wet, kregen niet de tucht van de wet. En die hebben ook Christus verworpen. Maar wie vasthielden aan het eerste verbond, kregen de tucht der wet tot Christus.

“Christus heeft ons vrijgekocht van de vloek der wet door voor ons een vloek te worden, want er staat geschreven: Vervloekt is een ieder die aan het hout hangt. Zo is de zegen van Abraham tot de heidenen gekomen in Jezus Christus, opdat wij de belofte des Geestes ontvangen zouden door het geloof.” Gal. 3:13-14.

Het waren er niet veel in Israël, die door de vloek der wet zó verootmoedigd waren, dat ze Christus aannamen. Zij trachtten hun eigen gerechtigheid te doen gelden en wilden zich niet onderwerpen aan de gerechtigheid Gods, aan Christus. Rom. 10:3-4. Wat dat betreft was het voor heidenen, die geen eigen gerechtigheid op te houden hadden, makkelijker. Dat waren zondaars uit de heidenen. Maar zo diep wilden de Joden zich niet verootmoedigen, en Jezus werd voor hen een steen des aanstoots. Rom. 9:30-33. Ze waren trots.

Maar er waren er 120 in de bovenzaal, die aan het eerste verbond trouw waren geweest. Zij waren door de wet zo verootmoedigd dat zij geen eigen gerechtigheid hadden op te houden. Zij geloofden in Christus en onderwierpen zich aan de gerechtigheid Gods. En toen werden ze vrijgemaakt van de vloek der wet en ontvingen de Geest, die beloofd was.

Dat was een verschil! In plaats van onder de vloek, kwamen ze onder de Geest. Geen wonder dat het net leek alsof ze dronken waren van zoete wijn. Nu zou de Geest in hen en met hen het werk verrichten waartoe de wet niet in staat was. De wet had alleen maar kunnen eisen, maar zij hadden er machteloos tegenover gestaan. Nu kon de Geest hen bekleden met kracht uit de hemel. Tot dusver hadden ze aan geboden en regels moeten denken; nu waren ze de tempel van de Heilige Geest geworden, en zou de Geest hen alles leren en te binnen brengen. Joh. 14:15-26.

Ja, dat was inderdaad een betere hoop, waartoe ze nu gekomen waren! Deze mensen die tot dusver hun best hadden gedaan om de wet te onderhouden maar altijd tekort schoten, hoeveel temeer zouden die nu de Heilige Geest gaan gehoorzamen, die hen zou helpen heel Gods wil te doen! Tot dusver hadden ze gehoopt een deel van Gods wil te zullen doen, maar nu hadden ze geloof gekregen om heel Gods wil te doen. Dit kostbare geloof hadden ze gekregen door het nieuwe verbond in Jezus’ bloed. Ze bedachten zich geen ogenblik en traden daarin toe.

Tegenwoordig zijn er velen die zich willen verheugen in de Geest, maar niet aan de Geest gehoorzaam willen zijn. Zij hebben het verbond verbroken. De Geest wilde ons immers de weg wijzen tot de volle waarheid.

Velen ook zien het zo, dat we in het oude verbond iets moesten doen, maar in het nieuwe verbond hoeft dat niet, want Jezus heeft alles gedaan. Maar wat moeten we er dan mee aan, dat de Geest ons de weg zou wijzen? Nee. In het oude verbond moesten we iets doen, maar we schoten tekort; in het nieuwe verbond zullen we alles doen en hoeven we niet meer tekort te schieten. Het nieuwe verbond zal ons toch niet minder maken dan we in het oude waren!

“Want allen, die door de Geest Gods geleid worden, zijn zonen Gods.” Rom. 8:14. De Geest leidt ons tot Gods wil, en in het nieuwe verbond hebben we ons toch verplicht tot gehoorzaamheid!





5. Gods bouwwerk


In het eerste verbond bracht men elke dag dezelfde offers, die echter nooit de zonden konden wegnemen. Hebr. 10:11. Onder het eerste verbond was er dus geen ontwikkeling, geen vooruitgang. In het nieuwe verbond is het heel anders.

“Gods bouwwerk zijt gij,” schrijft Paulus aan de Korintiërs. En Petrus schrijft: “Kom tot Hem, de levende steen, door de mensen wel verworpen, maar bij God uitverkoren en kostbaar, en laat u ook zelf als levende stenen gebruiken voor de bouw van een geestelijk huis.” 1 Petrus 2:4-5.

Jezus is de hoeksteen, de basissteen. Wat Hem heeft gevormd en tot hoeksteen heeft gemaakt, is Gods wil. Bij zijn komst in de wereld zei Hij: “Zie, hier ben ik – in de boekrol staat van mij geschreven – om uw wil, o God, te doen.” Hebr. 10:7.

Op precies dezelfde manier treden wij tot het nieuwe verbond toe. Nu gaat Gods wil ook ons vormen, zodat wij aan Hem gelijkvormig worden. In de boekrol staat van ons geschreven. Wij worden door Gods woord behouwen.

Jezus was het Woord in het vlees geopenbaard. Voordien had men Gods woord gehoord; nu kon men het zien, door het lichaam van Jezus. Dit is het werk van de Geest aan ieder van ons die tot het nieuwe verbond toegetreden is.

“Maar wij behoren God te allen tijde om u te danken, door de Here geliefde broeders, dat God u als eerstelingen zich verkoren heeft tot behoudenis, in heiliging door de Geest en geloof in de waarheid.” 2 Tess. 2:13.

Heiliging is herschepping van menselijk tot goddelijk. Uit onszelf kunnen wij dat net zo min bewerkstelligen als een blok steen zichzelf kan veranderen in en standbeeld. Zo is het met ons ook. Wij moesten geheiligd worden door de Geest. Door geloof in Christus hebben wij de beloofde Geest ontvangen. Nu kunnen al die steenblokken, die zoveel moeite hebben gedaan om zichzelf in standbeelden te veranderen, door de beeldhouwer bewerkt worden. En ja, dan komt er een betere hoop voor hen!

Jezus is het origineel, en door de Geest worden wij naar hetzelfde beeld herschapen: tot levende stenen. De Geest werkt aan ons aan de hand van Gods woord, zodat wij bijvoorbeeld passen in woorden zoals “vergeld geen kwaad met kwaad,” “overwin het kwade door het goede,” “zegen en vervloek niet,” “niemand zoeke het zijne, maar wat des anderen is,” “de eerste onder u worde als de jongste en de leider als de dienaar” enz.

Wij zijn Gods bouwwerk. Daarom moeten wij, willen we de goede vorm krijgen, tot Jezus komen, het origineel. We kunnen ons niet laten vormen door vader en moeder, broer of zus of door weekbladen. We moeten ons niet door de tijdgeest laten bewerken. Nee: kom tot Hem, de levende steen, door de mensen wel verworpen, maar bij God uitverkoren en kostbaar.

Er zijn heel wat bouwlieden tegenwoordig. Die vormen de mensen zodat ze in hun politieke of godsdienstige partijen passen, en die proberen zo te werken dat het iets groots is en erkenning krijgt van hun tijdgenoten. Maar wij kunnen niet én in de hemel én op de aarde passen. Wij die tot het nieuwe verbond zijn toegetreden om tot een steen in Gods bouwwerk te worden gevormd, moeten er tevreden mee zijn door de mensen verworpen te worden.

We zien hoe ernstig Paulus dit opvat: “Strijd de goede strijd des geloofs, grijp het eeuwige leven waartoe gij geroepen zijt en de goede belijdenis afgelegd hebt voor vele getuigen. Ik beveel voor God die alle leven wekt, en voor Christus Jezus die de goede belijdenis voor Pontius Pilatus betuigd heeft, dat gij dit gebod onbevlekt en onberispelijk handhaaft tot de verschijning van onze Here Jezus Christus.” 1 Tim. 6:12-14.

Wat houdt dat in: het gebod onbevlekt en onberispelijk handhaven? Het is hetzelfde als: het niet aan de omstandigheden aanpassen, zodat mijn begrip van het gebod niet door de psychologie van mijn tijdgenoten wordt besmet. Wij moeten immers volgens het gebod gevormd worden, volgens de geboden die Jezus zijn discipelen heeft gegeven voordat Hij werd opgenomen. Hand. 1:2.

De stenen van Gods bouwwerk zijn in alle eeuwen behouwen, en als Jezus terugkomt zullen ze tot een tempel worden samengevoegd. Nu worden wij behouwen, ieder op zijn eigen plaats en in zijn eigen tijd, maar dan zullen wij evenals de tempel van Salomo samengevoegd worden zonder dat er een hamer of beitel wordt gehoord. 1 Kon. 6:7.

Als nu Gods medearbeiders het gebod aan de opvattingen van hun tijd hadden aangepast, hoe zouden de in ± 2000 jaar gevormde stenen dan bij elkaar passen, denkt u? Maar Jezus is niet veranderd, en de Geest is al deze 2000 jaar dezelfde geweest, en als het gebod dan niet besmet is, passen de stenen volmaakt bij elkaar.

Zo kunnen we begrijpen waarom Paulus, als hij Timoteüs vermaant het gebod tot Jezus’ komst onbevlekt te handhaven, zich zo krachtig uitdrukt. Hij geeft hem een bevel voor God die alle leven wekt, en voor Christus Jezus die de goede belijdenis betuigd heeft. Die belijdenis was, dat zijn koninkrijk niet van deze wereld is. Tot Hem, de levende steen, moest Timoteüs komen, en dan moest ook hij toetreden tot het verbond en geheiligd worden door besprenging met het bloed van Jezus.

Paulus herinnert hem er ook aan dat hij ook zelf de goede belijdenis had afgelegd voor vele getuigen. Hij had zich laten dopen om te zoeken wat boven is, waar Jezus is, en niet wat op de aarde is. En nu vermaant hij hem: “Strijd de goede strijd des geloofs, grijp het eeuwige leven.” Laat je niet besmetten door de tijdgeest, handhaaf het gebod onbevlekt, dan zal de steen bij Jezus’ komst in Gods bouwwerk passen.

Nu kunnen we aan wat er gebeurt met de Joden en ook verder, zien dat we in de tijd vlak voor Jezus’ wederkomst leven. We kunnen zeggen dat in deze tijd de gevelsteen gevormd wordt. Dat is de moeilijkste tijd in de hele bouwperiode. En wat is precies de moeilijkheid? Dat is dat het gebod zo besmet en vervalst, ja grotendeels weggeredeneerd is.

Paulus profeteert van deze tijd en zegt: “De mensen zullen in hun zonden leven en met een schijn van godsvrucht de kracht daarvan verloochenen. 2 Tim. 3:1-5. Dan is het gebod zo aan de tijd aangepast en zo door de mensen erkend, dat er een schijn van Christus over ligt. Het hele land wordt een christelijk land genoemd, en de mensen denken dat het evangelie nog nooit zo helder heeft geschenen en zo wijd verkondigd is als in onze tijd.

Paulus zegt verder van deze tijd: “Want er komt een tijd dat de mensen de gezonde leer niet meer zullen verdragen, maar omdat hun gehoor verwend is, naar hun eigen begeerte zich tal van leraars zullen bijeenhalen, dat zij hun oor van de waarheid zullen afkeren en zich naar de verdichtsels keren.” 2 Tim. 4:3-4.

Zo zien we dat er geen gebrek aan leraars zal zijn. Er zijn “tal van leraars”. Maar hoe wordt de steen gevormd die zij mee aan het behouwen zijn? Zij hebben zich van de waarheid afgekeerd naar de verdichtsels. Hoe typerend voor de hedendaagse predikers! Die lezen een schriftwoord voor, en knopen daar dan een heel stel verhalen en roerende vertelsels aan vast om hun toehoorders te verwennen. En als ze iets schrijven, doen ze dat liefst in romanvorm. Zo krijgen ze een voor de mensen acceptabel bouwwerk. Maar wat een verdriet als Jezus komt en hun steen niet in Gods bouwwerk blijkt te passen! Geaccepteerd door de mensen, maar verworpen door God! Heel hun werk verbrandt.

Maar Christus heeft ook in deze tijd zijn medearbeiders. Verworpen door de mensen; evenals hun meester worden ze als dwaalleraars en misleiders beschouwd. Zij strijden de goede strijd en handhaven het gebod onbevlekt, onberispelijk en niet besmet door de schijn van christendom in hun tijd. Onder de bedekking van smaad wordt hun steen door de beeldhouwer bewerkt overeenkomstig het gebod van Jezus Christus. Wat een gejubel zal dat zijn, als Jezus komt en de gevelsteen wordt aangebracht. Kijk, hij past!! Behouwen in de diepe duisternis van zijn tijd, vlak voordat de antichrist openbaar wordt. Zach. 4:6-7.

Laten wij daarom vaststaan in het nieuwe verbond, in het geloof en de hoop die ons is gebracht. Dan zal dit geweldige werk met ons gebeuren. En die trouwe medearbeiders van Christus aan het bouwwerk zullen hun loon geenszins mislopen. 1 Kor. 3:13-14.





6. Gods akker


“Gods akker zijt gij.” 1 Kor. 3:9. Tevoren waren wij de akker van Satan. Hij heeft ons bezaaid, en er zijn allerlei slechte vrucht opgegroeid. Maar Jezus heeft ons voor God gekocht met zijn bloed. Openb. 5:9.

Wij die deze verlossing in Jezus Christus hebben aangenomen, de verlossing uit de macht van Satan in de macht van God, moeten ons ervan bewust zijn dat wij ook tot het nieuwe verbond toegetreden zijn. Wij verplichten ons ertoe geen anderen op ons te laten zaaien dan God en diens medearbeiders. Het is nodig dat wij goed gaan beseffen dat wij Gods akker zijn.

Op aards gebied begrijpen we dat heel goed. Als we een akker hebben gekocht, heeft niemand anders het recht om daar te zaaien, en niemand zal op het idee komen om dat te doen. Maar Satan vraagt niet naar recht en wet. Dus hij zaait waar hij maar terecht kan en gebruikt daartoe zijn vele handlangers. Daarom hangt het van onszelf af dat wij geen ander zaad accepteren dan Gods woord. Daarin moeten we trouw zijn aan het verbond.

Jezus heeft ons gekocht als een wildernis. Maar de Geest is met het bewerken van de grond begonnen. Wij moeten de genade kunnen verdragen om opgevoed en getuchtigd te worden zodat wij, de goddeloosheid en wereldse begeerten verzakende, bezadigd, rechtvaardig en godvruchtig in deze wereld leven. Titus 2:11-13.

Als wij ons openstellen voor alle mogelijke zaaiers, worden we net een landweg. Dan is ons hart niet in staat Gods woord in zich op te nemen, en de boze rooft het. Matt. 13:19-23. En als ik niet ten koste van alles verlost wil worden, wordt mijn hart een steenachtige grond. U die meent te kunnen zoeken wat boven is en tegelijkertijd wat op de aarde is, kunt niet als akker bewerkt worden.

Zou het niet met de meesten zo zijn? Die zitten maar in de samenkomst, en het Woord wordt in hun hart gezaaid, ze nemen het aan, maar het draagt nooit vrucht. De zorg van de wereld en het bedrog van de rijkdom verstikt het Woord. Het gebeurt nooit andersom. Zij willen graag in de gemeente blijven en willen graag dat God hen bewerkt. Jezus heeft immers ook hen gekocht met zijn bloed?

Maar zij zijn niet tot het nieuwe verbond toegetreden. Ze hebben niet alles prijsgegeven, maar hebben de wereld en de dingen in de wereld lief. Al het woord Gods dat zij aannemen en alle zegening in de gemeente die ze genieten, wordt voor hen een vloek.

“Want de grond die de regen, welke er telkens op valt, indrinkt en gewas voortbrengt, geschikt voor hen, ter wille van wie hij ook bewerkt wordt, ontvangt zegen van God; doch als hij dorens en distels draagt, is hij ondeugdelijk en niet ver van de vervloeking, die uitloopt op verbranding.” Hebr. 6:7-8.

Het baat niet om de oude plant boven de grond af te snijden en er zodoende voor de mensen netjes uit te zien. Velen spannen zich daarvoor in, maar steeds groeit er weer iets van het oude op. Nee, elke plant die onze hemelse Vader niet geplant heeft, moet met wortel en al worden uitgerukt. Dat wil zeggen: de wereld moet uw hart uit.

God ziet het hart aan. Hij ziet de wortels onder de oppervlakte, en die krijgt u er nooit uit voordat u voor Gods aangezicht gaat leven. Dan wordt uw hart gereinigd van alle wortels van de oude aanplant, en u hoeft zich niet meer zo in te spannen om de oppervlakte schoon te houden voor de ogen van de mensen.

“De in goede aarde gezaaide is hij, die het woord hoort en verstaat, die dan ook vrucht draagt en oplevert, deels honderd-, deels zestig-, deels dertigvoudig.” Matt. 13:23. Zo iemand staat vast in het nieuwe verbond. Hij heeft geen gedeeld hart, hij verstaat het woord.

Om Gods woord te kunnen verstaan moet u heelhartig zijn. Dan maakt de Geest het levend voor u en het draagt vrucht in uw leven. Het kan niet anders. U bent Gods akker, Hem tot lof en eer. “Hierin is mijn Vader verheerlijkt, dat gij veel vrucht draagt en gij zult mijn discipelen zijn.” Joh. 15:8.





7. Jezus’ opleiding tot hogepriester


“Want elke hogepriester, die uit de mensen genomen wordt, treedt voor de mensen op bij God om gaven en offers te brengen voor de zonden. Hij kan tegemoetkomend zijn jegens de onwetenden en dwalenden, daar hij ook zelf met zwakheid omvangen is, die hem verplicht evenzeer als voor het volk, voor zichzelf offers voor de zonden te brengen. En niemand matigt zichzelf die waardigheid aan, doch men wordt ertoe geroepen door God, zoals immers ook Aäron. Zo heeft ook Christus zichzelf niet de eer toegekend hogepriester te worden, maar Hij die tot Hem sprak: Mijn Zoon zijt gij; Ik heb u heden verwekt.” Hebr. 5:1-5.

Hier zien we dat elke hogepriester uit de mensen genomen wordt en voor de mensen optreedt bij God. Zo was het met Jezus ook (vers 5).

“Want wij hebben geen hogepriester die niet kan meevoelen met onze zwakheden, maar een die in alle dingen op gelijke wijze als wij is verzocht, doch zonder te zondigen.” Hebr. 4:15.

Kan dat waar zijn, zult u vragen, dat Jezus in alle dingen op gelijke wijze als wij is verzocht? Wij zijn toch in veel omstandigheden geweest waarin Hij niet geweest is, en het was toen toch een andere tijd?

“Houdt het voor enkel vreugde, mijn broeders, wanneer gij in velerlei verzoekingen valt, want gij weet dat de beproefdheid van uw geloof volharding uitwerkt.” Jak. 1:2-3.

“Zalig is de man die in verzoeking volhardt, want wanneer hij de proef heeft doorstaan, zal hij de kroon des levens ontvangen, die Hij beloofd heeft aan wie Hem liefhebben.” Jak. 1:12.

Hieruit kunnen we opmaken dat verzocht worden niet hetzelfde is als zondigen. Integendeel, wat juist zo goed is, is verzocht worden en dan niet zondigen. Dit meesterwerk heeft Jezus verricht, daarom is Hij werkelijk onze meester. Maar dan zijn wij dus zijn discipelen, leerlingen. Wij leren zonder zonde te blijven in de verzoeking. Zo behalen we de kroon des levens.

Hij is verzocht op dezelfde wijze als wij. Wij worden beproefd doordat we vlees hebben waarin geen goed woont. Rom. 7:18. Wij worden verzocht door de zuiging en verlokking van onze eigen begeerte. En dan wordt mijn geloof beproefd, of ik vaststa in Gods woord en het spreken van de Geest dan wel meer geloof hecht aan mijn eigen begeerten. U zegt wel dat u in Gods woord gelooft, maar de begeerten in het vlees stellen u op de proef, of het waar is in de praktijk. Voor zover ik nu in het vlees leef, zegt Paulus, leef ik door het geloof in de Zoon van God, Gal. 2:20, en niet in de begeerten. Nee, die had hij gekruisigd! Gal. 5:24.

En nu is Jezus verzocht op gelijke wijze als wij, niet op een andere wijze. Hij moest uit de mensen genomen worden en voor de mensen optreden, om meegevoel met hen te kunnen hebben en hen te hulp te kunnen komen. Als Hij als God was geweest, had Hij niet door het kwade verzocht kunnen worden. Jak. 1:13. Maar Hij heeft zichzelf ontledigd van het aan God gelijk zijn en is als een mens bevonden. Fil. 2:6-8.

“Daar nu de kinderen aan bloed en vlees deel hebben, heeft ook Hij op gelijke wijze daaraan deel gekregen.” Hebr. 2:14. Nu had Hij vlees gekregen zoals wij, daardoor kon Hij in alle dingen op gelijke wijze als wij verzocht worden.

“Want doordat Hij zelf in verzoekingen geleden heeft, kan Hij hun die verzocht worden, te hulp komen.” Hebr. 2:18.

De beproeving ligt niet in het hebben van een vrouw die een heks is, of in rijkdom of armoede, of in de tijd die zo slecht is, maar daarin dat wij vlees hebben dat zich niet kan onderwerpen aan Gods wet. En niet alleen dat; “de gezindheid van het vlees is vijandschap tegen God.” Rom. 8:7. Het stelt zich niet neutraal op, maar het zuigt en verlokt om ons uit Gods leiding vandaan te krijgen. Als ik toegeef, vindt er een bevruchting plaats in mijn hart en er wordt zonde geboren. En als ik die zonde dan niet erken, raakt die volgroeid en brengt die de dood voort. Jak. 1:14-15. Dan verlies ik de verbinding met God.

Maar wordt ook iemand die met de Geest vervuld is, door z’n begeerten in het vlees verzocht? Jazeker, iedereen wordt op die manier verzocht, zegt Jakobus, en dat hebben we vaak genoeg gezien en zelf gevoeld.

Maar dit en dat heeft mij verzocht, zegt u, ik word van buitenaf verzocht. Welnee, als u geen hartstochten en begeerten had gehad, zou u door die dingen nooit verzocht zijn. U hebt zonde in het vlees, en als u dat niet wilt erkennen, misleidt u zichzelf en de waarheid is niet in u. 1 Joh. 1:8.

Maar al hebt u zonde, dan nog hoeft u geen zonde te doen, aan uw hartstochten en begeerten gehoor te geven. Want “wie de zonde doet is uit de duivel.” 1 Joh. 3:8.

Toen Jezus dan deel kreeg aan bloed en vlees zoals wij, kwam Hij in precies dezelfde beproeving als wij, in alles. Die leerschool moest Hij doorlopen om onze zwakheden – hoe weinig ervoor nodig is of wij worden verzocht – te ervaren, en een barmhartig en getrouw hogepriester voor ons te worden.

Dit geeft ons vrijmoedigheid om toe te treden tot de troon der genade, omdat wij weten dat Hij ons de genade kan geven van hulp te rechter tijd. Te rechter tijd, zodat we kunnen voorkomen dat we zondigen. Hij ontfermt zich immers niet over de engelen, maar over het nageslacht van Abraham. “Daarom moest Hij in alle opzichten aan zijn broeders gelijk worden.” Hebr. 2:17.

“Tijdens zijn dagen in het vlees heeft Hij gebeden en smekingen onder sterk geroep en tranen geofferd aan Hem die Hem uit de dood kon redden, en Hij is verhoord uit zijn angst.” Hebr. 5:7.

“Want indien gij naar het vlees leeft, zult gij sterven.” Rom. 8:13. Dat sterven, die dood was voor Jezus het gevaar, toen Hij in het vlees gekomen was.

Heel het menselijk geslacht was in slavernij van het vlees en de dood schuldig, en lag onder de vloek. Nu hing de verlossing helemaal van het werk van Jezus af. Als Hij zou overwinnen, was de dood overwonnen, maar zou Hij de nederlaag lijden tegen het vlees, in verzoeking, dan was alle hoop vervlogen. We begrijpen wel dat dit geen schijngevecht was, geen toneelspel.

Maar Hij heeft overwonnen! Hij heeft zichzelf door de eeuwige Geest als een smetteloos offer gebracht. Hebr. 9:14. De zonde is veroordeeld in het vlees. Rom. 8:3. Hij is in de verzoeking zonder zonde gebleven.

De priesters in het eerste verbond waren slachters. Een priester in het nieuwe verbond is ook een slachter. De priesters in het eerste verbond slachtten bokken en kalveren, maar in het nieuwe verbond wordt de zonde in het vlees geslacht. Lees de profetie over Jezus in Jes. 63:1-8.

“…en zo heeft Hij, hoewel Hij de Zoon was, de gehoorzaamheid geleerd uit hetgeen Hij heeft geleden, en toen Hij het einde had bereikt, is Hij voor allen, die Hem gehoorzamen, een oorzaak van eeuwig heil geworden, door God aangesproken als hogepriester naar de ordening van Melchisedek.” Hebr. 5:8-10.

Het was een geweldige leerschool, die Jezus doorliep. Toen Hij voleindigd was, viel er in het vlees geen zonde meer te veroordelen. Toen had Hij heel Gods wil op aarde volbracht tijdens zijn dagen in het vlees, met een lichaam zoals het uwe en het mijne. En in plaats van dat de zonde in het vlees Hem liet ontsporen, doodde Hij die. Dat is wat men noemt het sterven van Jezus, omdat dit sterven het eerst in Hem werkzaam is geweest.

O, wat een werk! In de kracht van een eeuwige Geest. Nu had de Geest zijn werk in Jezus volvoerd, en die Geest heeft Hij van de Vader ontvangen en met Pinksteren naar de wereld gezonden. Hand. 2:33. Die zou hetzelfde werk nu voortzetten in allen die tot het verbond zouden toetreden. Zij die zich aan de gerechtigheid van Christus onderwierpen, ontvingen de Geest. En dan voegt Paulus daaraan toe: “Wandel door de Geest en voldoe niet aan het begeren van het vlees.” Gal. 5:16.

Ja, wat een hoop voor de oprechten, en vreugde voor hen die geheiligd zijn door het nieuwe verbond in Jezus’ bloed!

“…daar wij tot het inzicht gekomen zijn, dat één voor allen gestorven is. Dus zijn zij allen gestorven.” 2 Kor. 5:15. Het was immers hetzelfde vlees. Het sterven van Jezus heeft een eind gemaakt aan het menselijke, zodat het goddelijke te voorschijn kon komen.

Als ik toetreed tot het nieuwe verbond, alles prijsgeef en mij tot gehoorzaamheid aan heel Gods wil stel, dan word ik besprengd met het bloed van Jezus Christus. Het werk van Christus wordt mij toegerekend, ik word begrepen in het ene offer van het lichaam van Christus, en ontvang de Geest.

Ik ben een lid van het lichaam van Christus geworden, en de Geest zet hetzelfde werk in mij voort, nu tijdens mijn dagen in het vlees. Het lichaam van Christus moet immers worden opgebouwd. Door de Geest kunnen we onszelf als dood zien voor de zonde en levend voor God.

“Te allen tijde het sterven van Jezus in het lichaam omdragende, opdat ook het leven van Jezus zich in ons lichaam openbare.” 2 Kor. 4:10. “Want indien gij naar het vlees leeft, zult gij sterven; maar indien gij door de Geest de werkingen des lichaams doodt, zult gij leven.” Rom. 8:13.

Jezus is de hogepriester. Hij heeft dit offeren volbracht en is onze voorspraak geworden. Maar wij worden ook priesters naarmate deze dood van Christus (dit offeren) in ons leven volvoerd wordt. Wij worden opgebouwd tot een heilig priesterschap om geestelijke offers te brengen. 1 Petrus 2:5. Paulus was een offerpriester van Jezus Christus voor de heidenen, en verrichtte de heilige priesterdienst van het evangelie Gods voor hen. Rom. 15:16.





8. Krachtens onvernietigbaar leven


“En nog veel duidelijker wordt het, als naar het evenbeeld van Melchisedek een andere priester opstaat, die dit niet geworden is krachtens een wet met een voorschrift betreffende vleselijke afkomst, maar krachtens een onvernietigbaar leven. Want van Hem wordt getuigd: Gij zijt priester in eeuwigheid naar de ordening van Melchisedek.” Hebr. 7:15-17.

De priesters in het eerste verbond werden priester krachtens een wet betreffende vleselijke afkomst. Als zij in de stam Levi geboren waren en geen lichamelijk gebrek hadden, hadden ze het recht priester te worden.

Maar “onze Here is uit Juda gesproten, ten aanzien van welke stam Mozes met geen woord van priesters gerept heeft.” Hebr. 7:14. Naar het vlees had Jezus geen recht om priester te worden. Hij is het geworden krachtens onvernietigbaar leven.

Een kroonprins wordt koning omdat hij daartoe geboren is, maar Napoleon is het geworden krachtens levenskracht. In het eerste verbond werd dit bepaald door een wet betreffende vleselijke afkomst, maar in het nieuwe verbond door de kracht van een onvernietigbaar leven.

Jezus heeft het offerleven zelf geleefd. Het was niet maar iets wat Hij had bestudeerd, iets om over te preken, maar iets wat Hij uitleefde.

Melchisedek was zonder geslachtsregister, en door deze kracht van onvernietigbaar leven is heel het geslacht van Jezus naar het vlees geofferd – dit mensengeslacht naar het vlees, dat zijn weg zozeer verdorven had. Daarom was Jezus waarachtig priester en is Hij aangesteld met een eed.

Ja, dit werk heeft God behaagd. “De Here heeft gezworen en het zal Hem niet berouwen: Gij zijt priester in eeuwigheid naar de ordening van Melchisedek.” Hebr. 7:21.

Het lichaam van Christus, de gemeente, groeit door deze kracht van een onvernietigbaar leven op. Elk lid krijgt de hem of haar toebedeelde taak, en Jezus zelf stelt in de gemeente sommigen tot deze en anderen tot die dienst aan, alles overeenkomstig wat zij in hun leven hebben bereikt door deze kracht van een onvernietigbaar leven. Zij zijn wat zij zijn, niemand kan daar iets aan veranderen, en het zal Jezus niet berouwen dat Hij hen daartoe heeft aangesteld.

Dit is wel iets heel anders dan zoals het vandaag in de godsdienstige partijen gaat. Daar wordt iemand wat hij is krachtens een vleselijke wet: krachtens wat hij is naar het vlees, en wel bij meerderheid van stemmen. Heeft iemand een goede wereldse opleiding gehad of is hij welsprekend of bemiddeld o.i.d., dan kan hij makkelijk een aanstelling of een bepaalde taak krijgen. Zo wordt hij makkelijk oudste. Maar als die oudste eens zijn wil niet kan doorzetten, verzoekt hij van zijn ambt te worden ontheven. En als zo iemand iets doet waardoor hij opspraak komt, wordt hij afgezet.

Maar hoe kan iemand die door zijn leven oudste geworden is, verzoeken van zijn functie als oudste ontheven te worden? Hij is immers oudste, het is zijn leven. Hij is herder, hij is opziener, hij leeft dat leven. Zou hij dan ophouden met toezien, met herderschap en dienstbetoon? Zou hij een ander leven gaan leiden? Ja, dat kan hij wel doen als hij het krachtens een vleselijke wet geworden is, maar niet als hij het geworden is krachtens onvernietigbaar leven. En Jezus heeft er geen spijt van dat Hij hem tot die bepaalde dienst heeft aangesteld, dus wat kunnen mensen dan uitrichten? In het lichaam van Christus kunnen ze daar niets tegen doen. Maar in de partijen kan de meerderheid aanstellen en afzetten.

Niemand kan vandaag volgens het nieuwe verbond priester worden krachtens opleiding of begaafdheid. Dat is allemaal surrogaat. Gods woord is voor het natuurlijk inzicht verzegeld. Zo hoog de hemel is boven de aarde, zo hoog zijn Gods gedachten en wegen verheven boven onze gedachten en wegen. Wij moeten ons op die hoge wegen en in die hoge gedachten begeven, en daar komen we alleen door zijn opstandingskracht. De gemeente van de levende God wordt alleen gediend door deze wijsheid en kennis.

De Bijbel erkent maar twee typen priesterschap: het Levitische priesterschap en het priesterschap naar de ordening van Melchisedek. Al het andere is ijdelheid en nutteloos mensenwerk.





9. Kunstenaar – hogepriester


“…toen Hij aan de zee haar perk stelde, opdat de wateren zijn gebod niet zouden overtreden, en Hij de grondslagen der aarde bepaalde, toen was ik een kunstenaar bij Hem, ik was een en al verrukking dag aan dag, te allen tijde mij verheugend voor zijn aangezicht, mij verheugend in de wereld van zijn aardrijk, en mijn vreugde was met de mensenkinderen.” Spr. 8:29-31.

“Hij is het beeld van de onzichtbare God, de eerstgeborene der ganse schepping … alle dingen zijn door Hem en tot Hem geschapen.” Kol. 1:15-16.

Voordat Jezus naar de wereld kwam, was Hij Gods eniggeboren Zoon. Toen was Hij zijn kunstenaar. Hij bevond zich voor Gods aangezicht en verheugde zich in de wereld van zijn aardrijk. Hij bedacht allerlei diersoorten en schiep voor zich de ene soort zus en de andere soort zo. Hij bedacht allerlei planten en schiep ze. Hij maakte geen twee boombladeren gelijk. We kunnen zeggen: Hij ontwierp en schiep. Hij verheugde zich voor Gods aangezicht in de wereld van zijn aardrijk.

Dit alleen kon de eniggeboren Zoon niet bevredigen. Hij achtte het aan God gelijk zijn, als enige erfgenaam, niet als een roof. Fil. 2:6. Zijn vreugde was met de mensenkinderen. Hij wilde dat wij zijn broeders zouden worden, mede-erfgenamen. Daartoe moest Jezus aan ons gelijk worden en een nieuwe en levende weg inwijden door het voorhangsel, de scheidsmuur, namelijk het vlees. Hebr. 10:19-21.

Hij moest hogepriester worden, voorspraak, middelaar. Maar voordat Hij, de kunstenaar, hogepriester kon worden moest Hij, zoals we in het bovenstaande hebben gezien, een krachtige opleiding door, een leerschool. Zoveel groter was het hogepriester te zijn dan kunstenaar.

Hij kreeg zijn opleiding in een lichaam zoals het onze. Hij moest zijn dagen in het vlees krijgen net zoals de mensen die hebben. Vrijwillig heeft Hij zich ontledigd van het aan God gelijk zijn en is Hij als een mens bevonden. En toen Hij zijn opleiding had voltooid, bestaande uit het doen van Gods wil in een lichaam als het onze, werd Hij oorzaak van eeuwig heil voor allen die Hem gehoorzamen, en werd Hij door God ‘hogepriester naar de ordening van Melchisedek’ genoemd. Hebr. 5:5-7.

Toen was Hij niet meer de eniggeborene, maar de eerstgeborene. “Mijn Zoon zijt gij; Ik heb u heden verwekt;” Hebr. 1:5-6, 5:5, Rom. 8:17,29.

“Ik heb u heden verwekt,” dat ‘heden’ was de dag van zijn opstanding. Dit is het evangelie dat wij hebben te verkondigen “aangaande zijn Zoon, gesproten uit het geslacht van David naar het vlees, naar de geest der heiligheid door zijn opstanding uit de doden verklaard Gods Zoon te zijn in kracht, Jezus Christus, onze Here…” Rom. 1:3-4.

Dat God Hem had kunnen opwekken uit de doden, was het bewijs ervan dat Hij zijn schoolopleiding had voltooid – dat Hij in alle dingen op gelijke wijze als wij verzocht was, maar zonder te zondigen. Was er ooit maar een kleine zonde geweest, dan had de dood Hem kunnen vasthouden. Maar in plaats van dat het vlees in de verzoeking macht over Hem kreeg, overwon Hij de zonde in het vlees. En toen Hij stierf, kon Hij uitroepen: “Het is volbracht!” Een rechtvaardige stierf voor ons onrechtvaardigen, om ons tot God te brengen. 1 Petrus 3:18. Er was een onberispelijk en vlekkeloos lam geofferd.

In dat bloed heeft God het nieuwe verbond ingesteld. En door het bloed van een eeuwig verbond heeft God onze Here Jezus, de grote herder der schapen, teruggebracht uit de doden. Hebr. 13:20.

Het bloed van een eeuwig verbond. Het verbond, gesloten bij zijn komst naar de wereld, was: “om uw wil, o God, te doen.” Hebr. 10:7. Hij kwam niet om zijn eigen wil te doen, maar die van degene die Hem gezonden had.

Mijn wil is mijn leven. Als ik mijn eigen wil prijsgeef, dan leef ik niet zelf, maar degene wiens wil ik doe, leeft in mij. Gal. 2:20. Dus wilde de Vader in Hem leven, dan moest Jezus zijn leven als mensenzoon uitgieten.

Als er bloed vloeit, vloeit het leven weg. Het vloeiende bloed van Jezus bewees dat Hij het verbond gehouden had. En door het bloed van dit eeuwige verbond heeft God onze Here Jezus, de grote herder der schapen, kunnen terugbrengen uit de doden.

Het bloed van een eeuwig verbond! Het eerste verbond was niet eeuwig, maar het nieuwe verbond is wel eeuwig, omdat het ons tot het volmaakte leidt: Gods wil doen.

Daar zien we aan dat we niet met het bloed van Jezus besprengd kunnen worden zonder eerst ons tot gehoorzaamheid te stellen. 1 Petrus 1:2. En dan begrijpen we wat Petrus schrijft, dat wij in vreze moeten wandelen de tijd van onze vreemdelingschap, omdat wij met het zo kostbare bloed van Christus vrijgekocht zijn.

Jezus wordt ook onze voorloper genoemd. Hebr. 6:20. Als nu Jezus zijn zwaarste opleiding moest krijgen in een lichaam als het onze, dan begrijpen wij ook welke geweldige mogelijkheden wij in ons lichaam hebben. Wij worden zijn broeders: mede-erfgenamen. Hij was immers de eerstgeborene. Hij is niet meer enig erfgenaam. Rom. 8:17.





10. Jezus als hogepriester


Jezus’ eerste daad als hogepriester was zelf de hemel, het ware heiligdom, binnen te gaan en een eeuwige verlossing te verwerven. Hebr. 9:11-12. Toen werd de duivel, Satan, die de heiligen dag en nacht voor onze God aanklaagde, uit de hemel geworpen. Op. 12:7-12, Luc. 10:18. Zo reinigde Jezus de hemelen met zijn bloed. En nu verschijnt Hij voor Gods aangezicht, niet om ons aan te klagen, maar om voor ons te pleiten. Hebr. 7:25, 9:11-28.

God “moge u volkomen toerusten tot alle goed, om zijn wil te doen, terwijl Hij in u bewerkt wat Hem behaagt door Jezus Christus.” Hebr. 13:21.

Hier zien we Jezus als middelaar. Wij zijn Gods akker. Jezus heeft ons voor God gekocht met zijn bloed. Nu is het duidelijk dat God zijn akker wil bebouwen, en door Jezus Christus bewerkt Hij in ons wat Hem behaagt.

Als we het beeld van de akker aanhouden, kunnen we God vergelijken met een landeigenaar en Jezus met de rentmeester of de bedrijfsleider. De bedrijfsleider zit bij de eigenaar op kantoor en bespreekt de bewerking van de verschillende kavels van de grond met hem. En dan trekt hij erop uit en brengt het werk volgens de wil van de eigenaar tot uitvoering. Maar de bedrijfsleider heeft ook een heel stel medewerkers: in de eerste plaats de Heilige Geest, en vervolgens degenen die Hij in de gemeente heeft aangesteld, die door gehoorzaamheid verlost en tot bedrijfsleiders gevormd zijn: zijn broeders, de ‘dienaren van Christus Jezus voor de heidenen’. Zelf is Hij de opperherder.

Nu moet de bedrijfsleider niet alleen de plannen van de eigenaar realiseren, maar ook resultaten kunnen laten zien. We kunnen zeggen: de eigenaar wil opbrengst zien.

“…en laat u ook zelf gebruiken voor de bouw van een geestelijk huis, om een heilig priesterschap te vormen, tot het brengen van geestelijke offers, die Gode welgevallig zijn door Jezus Christus.” 1 Petrus 2:5. Wij zien dat de vrucht bij God terug komt, door Jezus Christus.

Enkele voorbeelden van geestelijke offers zijn:

“Laten wij dan door Hem God voortdurend een lofoffer brengen, namelijk de vrucht onzer lippen, die zijn naam belijden.” Hebr. 13:15

“En vergeet de weldadigheid en de mededeelzaamheid niet, want in zulke offers heeft God een welgevallen.” Hebr. 13:16.

“Alles is aangezuiverd, nu ik van Epafroditus het door u gezondene ontvangen heb, een welriekend, een aangenaam, Gode welgevallig offer.” Fil. 4:18.

We kunnen ook kortweg zeggen: het is de vrucht van de Geest. Gal. 5:22.

“De hoofdzaak van ons onderwerp is, dat wij zulk een hogepriester hebben, die gezeten is ter rechterzijde van de troon der majesteit in de hemelen, de dienst verrichtende in het heiligdom, in de ware tabernakel, die de Here opgericht heeft, en niet een mens. Want iedere hogepriester treedt op om gaven en offers te brengen...” Hebr. 8:1-3.

De priesters in het eerste verbond hebben niet alleen zond- en schuldoffers gebracht, maar ook lofoffers, brandoffers en offergaven. Iedere man kwam met zijn mand vol van datgene waarmee God hem had gezegend. En als hij dan daarmee kwam, getuigde hij tegenover de priester van Gods goedheid jegens hem: dat God hem uit het diensthuis had geleid en al zijn goede beloften jegens hem in vervulling had doen gaan.

Met andere woorden: hij getuigde dat God aan zijn verbondsverplichtingen jegens hem had voldaan; nu kwam hij aan zijn verplichtingen voldoen, en dit gaf hem vrijmoedigheid om te bidden om grotere zegeningen. Deut. 26.

“Om die reden is het noodzakelijk, dat ook deze iets heeft om te offeren.” Hebr. 8:3.[1] Ja, dat is duidelijk. Het werk van de bedrijfsleider en de kavels die hij heeft gekocht moeten opbrengst leveren. Op aards gebied begrijpt iedereen dat wel.

Als wij dit beeld op Rom. 5:10 overbrengen, zien we het in geestelijk opzicht ook duidelijk. Dan luidt dit als volgt: “Want als wij, toen wij nog braakgrond waren, voor de eigenaar gekocht zijn door de dood van de bedrijfsleider, zullen wij veel meer, nu wij gekocht zijn, door het leven van de bedrijfsleider worden bewerkt.” Rom. 5:10. Ja, als zijn dood zulke grote resultaten heeft opgeleverd, hoeveel temeer dan zijn leven voor het aangezicht van de Vader!

Maar als Hij nu van ons geen vrucht krijgt, maar wij dorens en distels voortbrengen, werken van het vlees, Gal. 5:19, dan weten we wel dat boosheid, eerzucht, bezorgdheid, gierigheid enz. niet iets is wat onze hemelse hogepriester kan offeren. Dan vraagt de eigenaar: Hoe staat het ervoor met de kavel van Demas en met die van Diotrefes? En dan pleit de bedrijfsleider voor hen en doet een voorstel van nieuwe methoden; misschien kunnen die opbrengst leveren.

“Nu gij echter God hebt leren kennen, ja, meer nog, door God gekend zijt…” Gal. 4:9.

Als de bedrijfsleider de akker gaat bewerken, leert deze de eigenaar kennen. Maar hoeveel heerlijker is het niet dat de eigenaar de akker leert kennen aan de vrucht die de bedrijfsleider hem daarvan brengt! Op. 3:5. Is er geoogst op de akkers van Timoteüs en Demetrius? vraagt hij. Goed zo, dat zijn waardevolle kavels, waar we nog meer aan moeten spenderen. Joh. 15:2.

U vraagt God om u te zegenen, en dat is goed, maar dat kan er niet bij in de schaduw staan dat anderen God voor u danken. Sommigen zijn altijd arm. Nooit hebben ze iets te geven, niet op aards gebied en niet op geestelijk gebied. Anderen moeten hen helpen, ze hebben zich als het ware ingepraat dat ze zelf niets hebben. Ze moeten altijd maar krijgen. Zo iemand kan natuurlijk nooit iets anders worden dan arm. Wilt u rijk worden, dan moet u zaaien en nog eens zaaien. Al heeft een boer ook maar een klein beetje graan, dan moet hij dat liever zaaien dan er pap van koken. Als hij het zaait, kan hij later pannen vol pap koken. Zo niet, dan moet hij honger lijden.

Als u van het weinige dat u hebt niet geeft, zodat anderen kunnen gaan danken voor u, zult u altijd gebrek lijden, al bidt u ook nog zo veel. Lees 2 Kor. 9:6-15. Het draagt overvloedig vrucht “door vele dankzeggingen aan God”. Paulus bad natuurlijk zelf, maar evengoed verzocht hij de Korintiërs hem te hulp te komen met hun voorbede, “opdat uit veler mond voor de genade, ons geschonken, veelvuldig dank gebracht worde voor ons.” 2 Kor. 1:11. Dit was nog belangrijker dan het eerste. Zo kon de eigenaar zien dat de genade op Paulus’ akker niet vergeefs was. 1 Kor. 15:10.

Ik belijd het evangelie van Christus door de vrucht van mijn leven, evenals datgene wat opgroeit belijdt wat er gezaaid is. 2 Kor. 9:13. Dat is een brief van Christus, voor iedereen leesbaar. 2 Kor. 3:2-3. Laten we onze hemelse hogepriester niet tot oneer zijn. Hij die ons door zijn dood met God verzoend heeft, zal veel meer ons behouden door zijn leven voor de Vader ter wille van ons. Laten we dankbaar zijn onder zijn bearbeiding, als Hij ons tuchtigt, opdat wij deel krijgen aan zijn heiligheid, d.i. de vreedzame vrucht, die bestaat in gerechtigheid. Hebr, 12:10-14.

“Niet gij hebt mij, maar ik heb u uitgekozen en u aangewezen, opdat gij zoudt heengaan en vrucht dragen en uw vrucht zou blijven, opdat de Vader u alles geve wat gij Hem bidt in mijn naam.” Joh. 15:16.

Die vreedzame vrucht is blijvend. De vrucht die door onze hemelse hogepriester bij de Vader wordt gebracht, dat is onze schat in de hemel, waar dieven niet kunnen inbreken en stelen. Wij worden rijk in God. Een geweldig resultaat van een leven in deze zondige wereld.

“Daarom kan Hij ook volkomen behouden wie door Hem tot God gaan, daar Hij altijd leeft om voor hen te pleiten.” Hebr. 7:25.

Ja, zie toch hoe groot Hij is, deze Melchisedek: Jezus, onze hemelse hogepriester. Vers 4.





11. Zo’n groot heil


“Want indien het woord, door bemiddeling van engelen gesproken, van kracht is gebleken, en elke overtreding en ongehoorzaamheid rechtmatige vergelding heeft ontvangen, hoe zullen wij dan ontkomen, indien wij geen ernst maken met zulk een heil, dat allereerst verkondigd is door de Here, en door hen die het gehoord hebben, op betrouwbare wijze ons is overgeleverd?” Hebr. 2:2-3.

Hier zien we nog eens hoe de apostel het eerste verbond vergelijkt met het nieuwe, en ons het veel grotere heil, de veel grotere redding in het nieuwe verbond voorhoudt. Dus we mogen wel vragen: hoe groot is dan dat heil?

“Hij die heiligt en zij die geheiligd worden zijn allen uit één; daarom schaamt Hij zich niet hen broeders te noemen.” Hebr. 2:11.

Zo groot is dat heil. Jezus, onze hemelse hogepriester, is degene die heiligt, en wij zijn degenen die geheiligd worden, en Hij schaamt zich niet ons broeders te noemen.

Als wij daarbij in 1 Kor. 1:26-29 en 6:9-11 lezen wie wij zijn, dan krijgen we er iets van te zien hoe groot dit heil is. De vraag is maar of u tot het verbond wilt toetreden, of u zich wilt laten behouden.

“En de Here voegde dagelijks toe aan de kring, die zich lieten behouden.” Hand. 2:47. Hoezeer deze mensen, die verslaafd zijn geweest aan velerlei begeerten, maar geheiligd worden en aan goddelijke natuur deel krijgen, “tot lof van zijn heerlijkheid” worden, daarvan krijgen we iets te zien als we 2 Tess. 1:7-10 lezen. Maar daar zien we ook hoe het gaat met wie jegens het verbond niet trouw zijn. Kwam men in het oude verbond door ongehoorzaamheid al onder de vloek, in het nieuwe verbond is het veel erger.

Zo groot is het heil, dat Jezus “de gemeente voor zich zal plaatsen, stralend, zonder vlek of rimpel of iets dergelijks, zó dat zij heilig is en onbesmet.” Ef. 5:27.

Wat zal dat een dag zijn, als Jezus de gemeente ophaalt, al die gevallen mensen die zich hebben laten behouden, aan wie Jezus overwinning heeft gegeven zodat zij zonder vlek of rimpel zijn; als Jezus hen voor het aangezicht van de Vader zal stellen en daar zal staan met heel die schare en zal zeggen: “Ziehier ik en de kinderen die God mij gegeven heeft!” Hebr. 2:13.

Zo groot is het heil, dat wij met Jezus op zijn troon zullen zitten, gelijk Hij gezeten is met zijn Vader op zijn troon. Op. 3:21.

“Want niet aan engelen heeft Hij de toekomende wereld, waarvan wij spreken, onderworpen. Maar iemand heeft ergens betuigd, zeggende: Wat is de mens, dat Gij zijner gedenkt!” Hebr. 2:5-6.

Zo groot is het heil, dat de toekomende wereld onderworpen zal worden aan de mensen die door Jezus geheiligd zijn. Al deze mensen zijn opgehouden te spreken over de tegenwoordige wereld. Die hebben ze prijsgegeven, toen zij tot het nieuwe verbond toetraden; toen gingen ze spreken van de toekomende wereld.

Is dat ook het geval met u, als u met uw kinderen zit te eten, wanneer u onderweg bent, als u gaat liggen en als u opstaat? Zo moest men in het eerste verbond leven; hoeveel temeer dan in het nieuwe. Deut. 6:6-9.

Om behouden te kunnen worden moet u behouden willen worden. En dan hebben wij zo’n bedrijfsleider, zo’n hogepriester die volkomen kan behouden wie door Hem tot God gaan.” Hebr. 7:25.





12. Wanneer verbreekt u het verbond?


In het eerste verbond wist God wel dat de mensen niet in staat waren alles te doen wat in het boek van het verbond geschreven stond. Daarom had Hij al die offers voor vergeving van zonden ingesteld. Voor het geval dat men de geboden overtrad bestonden er zondoffers en schuldoffers; zondigen kostte een bok of geit enz. zonder gebrek. En dan was er de Grote Verzoendag, waarop de hogepriester het heiligdom binnenging. Dat was maar eenmaal per jaar. Dan werd alles verzoend: hun onbewuste en hun bewuste zonde.

Al die offers vormden de schaduw van het eigenlijke offer, dat Jezus zou brengen. Tot aan de komst van Jezus ging men almaar door met die schaduwoffers, die nooit de zonde konden wegnemen of hun leven konden veranderen. Daardoor leefde men in erkenning en in verwachting, en werd men rijp gemaakt om het nieuwe verbond te aanvaarden.

Zolang de mensen aan het verbond vasthielden, hadden ze over hun zonde verdriet, brachten ze getrouw offers en hielden ze zich aan de eredienst. Maar als ze het verbond verbraken, dan verdween het verdriet over hun zonde. Dan probeerden ze niet meer de wet te onderhouden en letten ze er niet meer nauwkeurig op of de offerdieren wel zonder gebrek waren. En als het echt verkeerd ging, offerden ze aan afgoden.

Maar al waren zij ontrouw, God bleef getrouw. 2 Tim. 2:12-13. Dan hield Hij wel vast aan het verbond en liet Hij alle vervloekingen over hen komen, en Hij verdreef hen uit het land. In het nieuwe verbond is het net eender.

In zonde vallen is geen verbondsbreuk, maar als ik zonde doe, verbreek ik het verbond wel.

“Dit schrijf ik u, opdat gij niet tot zonde komt,” schrijft Johannes – dat is dus het normale; dit is het heil van het nieuwe verbond, dat in het eerste verbond onbereikbaar was – “en als iemand gezondigd heeft, wij hebben een voorspraak bij de Vader, Jezus Christus, de rechtvaardige, en Hij is een verzoening voor onze zonden,” 1 Joh. 2:1-2 – maar uiteraard niet zonder dat ik aan het verbond vasthoud, en dat is immers dat ik de zonde belijd en vastbesloten ben het nooit meer te doen.

Als ik de verplichting op me heb genomen iemand maandelijks een vast bedrag te betalen, en ik ben daar één maand niet toe in staat, dan heb ik daarmee het verbond niet verbroken, als ik maar naar hem toe ga en de zaak aan hem voorleg. Hij merkt mijn verdriet en begrijpt goed dat ik het verbond niet aan mijn laars lap, maar het niet kon houden. Dan vergeeft hij mij en verleent uitstel. Maar als ik dat dan wel makkelijk vind en denk: “Waarom maak ik het mezelf toch zo moeilijk met die betaling, hij is toch zo goedhartig en vergeeft me graag,” dan zal hij de volgende keer, als ik om vergeving vraag, merken dat het verdriet ontbreekt. Dan heb ik het verbond verbroken, en hij laat over mij de vervloeking komen. – God let op ons hart, dus Hij weet of u het verbond hebt verbroken, of niet.

In het eerste geval, kunnen we zeggen, ben ik in zonde gevallen, maar bij die tweede keer heb ik zonde gedaan. “Wie de zonde doet, is uit de duivel,” zegt Johannes. 1 Joh. 3:8. Zonde is wetteloosheid. Dan ga ik in tegen het licht dat ik heb.

“En gij weet dat Hij geopenbaard is opdat Hij de zonden zou wegnemen, en in Hem is geen zonde.” 1 Joh. 3:4-6. Jezus heeft nooit wetteloosheid begaan. Hij was zonder zonde, en Hij is geopenbaard opdat er een eind zou komen aan de wetteloosheid. En Hij is machtig om in ieder die wil, het werk te verrichten waarvoor Hij is gekomen.

Als u in zonde valt, is de wet der zonde in werking. Wees dan ootmoedig, opat de wet des doods niet in werking treedt. Want als de zonde volgroeid is, brengt zij de dood voort.

Dit wil zeggen: als u de zonde niet erkent en betreurt, wordt u er niet van gereinigd. Dat verbiedt het bloed van het verbond. Dan blijft de vrucht daar hangen en komt tot rijping: die brengt de dood voort. U hebt het verbond verbroken, en de zonde brengt scheiding tussen u en God. Jak. 1:14-15.

Maar in Christus Jezus heeft de wet van de Geest des levens ons van de wet der zonde en des doods vrijgemaakt. Rom. 8:2. Daarom, “een ieder die in Hem blijft, zondigt niet.” 1 Joh. 3:6. Maar als u de wereld en hetgeen in de wereld is liefhebt, dan kunt u niet anders dan zondigen, en dan is de liefde tot de Vader niet in u. Kinderkens, laat niemand u misleiden, schrijft Johannes in dit verband. Ontvlucht de afgoderij!

Dus de mensen die in het eerste verbond hun best deden en zwoegden en treurden, die hielden vast aan het verbond, en tot hen zegt Jezus: “Komt tot mij, allen die vermoeid en belast zijt, en ik zal u rust geven.” Matt. 11:28. Alle anderen hadden het verbond verbroken, en waren ook niet gereed om tot het nieuwe verbond toe te treden.

Zo is het vandaag ook. Allen die geen verdriet hebben over hun wetteloosheid, hun zonde, zijn niet gereed voor het nieuwe verbond. Ofwel zij zijn nooit tot het nieuwe verbond toegetreden, ofwel ze hebben het verbroken. Jezus kan hen niet behouden en rust geven.





13. Uitverkoren – verantwoordelijkheid


“De uitverkorenen naar de voorkennis van God, de Vader, in heiliging door de Geest, tot gehoorzaamheid en besprenging met het bloed van Jezus Christus.” 1 Petrus 1:2.

Uitverkoren te zijn om toe te treden tot het verbond is een zo grote genade, dat wij mensen de reikwijdte ervan niet kunnen bevatten. Maar ten dele kunnen we het wel begrijpen als we letten op het Joodse volk.

Het was een slavenvolk bij de Egyptenaren, een geminacht herdervolk. Gen. 46:34. God had deze mensen uitverkoren, hen met een sterke hand uitgeleid, met hen het eerste verbond gesloten en hen verheven tot een lof, een naam en een sieraad boven alle volken die Hij geschapen had, opdat zij een volk zouden zijn, geheiligd aan de Here, hun God. Deut. 26:19. Wat een uitverkiezing! Zie toch, wat een mogelijkheden en zegeningen, die zij door het verbond met God kregen, mits zij daaraan trouw zouden blijven.

Maar dit zal ook duidelijk zijn: als mensen, voor wie God zulke geweldige dingen heeft gedaan, dit vervolgens gaan verachten, dan moet het wel slecht met hen gaan, erger dan met alle andere volken. Amos 3:1-2.

Hoeveel meer is het niet om uitverkoren te zijn voor het nieuwe verbond! Daar hebben we in het voorgaande al wat bij stilgestaan. Maar wat zullen we zeggen als u tot dit verbond bent toegetreden, verlicht bent geweest, van de hemelse gave hebt genoten en deel hebt gekregen aan de Heilige Geest, en het goede woord Gods en de krachten der toekomende eeuw hebt gesmaakt, en daarna afgevallen bent? Hebr. 6:4-9.

Ja, het was voor de apostel erg belangrijk om ons dit zo ernstig mogelijk voor ogen te stellen, en hij schrijft: “Want indien wij opzettelijk zondigen nadat wij tot erkentenis der waarheid gekomen zijn, blijft er geen offer voor de zonden meer over, maar een vreselijk uitzicht op het oordeel en de felheid van een vuur, dat de weerspannigen zal verteren. Indien iemand de wet van Mozes terzijde heeft gesteld, wordt hij zonder mededogen gedood op het getuigenis van twee of drie personen. Hoeveel zwaarder straf, meent gij, zal híj verdienen, die de Zoon van God met voeten heeft getreden, het bloed van het verbond, waardoor hij geheiligd was, onrein geacht en de Geest der genade gesmaad heeft?” Hebr. 10:26-31.

Als er iets is wat vandaag nodig is, dan is dat wel deze apostolische ernst te wekken, die in onze dagen praktisch tenietgedaan is. Er zijn vandaag legio afvalligen – alleen is het de vraag hoeveel van hen ooit verlicht zijn geweest, of zij ooit hebben begrepen dat zij tot een verbond moesten toetreden. Ze hebben alleen maar horen spreken over het reinigend bloed, maar niet over een verbond.

En het is ook de vraag hoeveel van hen de waarheid hebben leren kennen. “…en gij zult de waarheid verstaan, en de waarheid zal u vrijmaken.” Joh. 8:32. Dan moet iemand dus overwinning over de zonde hebben gehad. Maar als hij die ervaren heeft, en dan willens en wetens in de zonde gaat leven, wat voor gezindheid moet hij dan wel hebben? Hij treedt de Zoon van God met voeten, acht het bloed van het verbond, waardoor hij geheiligd was, onrein en smaadt de Geest der genade. Ja, dan vergaat het hem zoveel erger dan de Joden, als het bloed waardoor hij geheiligd was, kostbaarder is.

Jezus komt spoedig terug, de genadetijd is weldra voorbij, de tijd waarin Jezus onze hogepriester is. Weldra komt Hij om straf te oefenen over hen die God niet kennen en het evangelie niet gehoorzamen. Daarom is het de hoogte tijd om de mensen voor te lichten over de erfenis, waarop Jezus ons door zijn dood recht gegeven heeft in het nieuwe verbond.

U die een oor hebt om te horen en verdriet hebt over uw zonde, u bent uitverkoren tot gehoorzaamheid. Jezus is uw verlosser, als u hem gehoorzaamt. Treed met grote vrijmoedigheid tot het verbond toe! Stel u tot gehoorzaamheid en laat u in het nieuwe verbond heiligen door besprenging met het bloed van Jezus Christus. Dan hebt u toekomstperspectieven. Aan wat een zegeningen voor tijd en eeuwigheid krijgt u dan deel! “Laat u behouden uit dit verkeerde geslacht.”

Wie deel krijgen aan de opname en Jezus’ bruid mogen worden, zullen nooit betreuren dat ze hier op aarde geboren zijn. Zij zullen God in alle eeuwigheid prijzen omdat Hij hen in deze wereld geboren heeft laten worden en om de mogelijkheden die ze daardoor hebben gekregen.





14. Het geheimenis der wetteloosheid


“Want het geheimenis der wetteloosheid is reeds in werking; wacht slechts totdat hij die op het ogenblik nog weerhoudt, verwijderd is.” 2 Tess. 2:7.

Waar zit dat in, het geheimenis van de groei en de zege van de wetteloosheid, zodat de mens der wetteloosheid, de wetteloze, zich kan openbaren en macht kan krijgen over alle volken?

Dat ligt nu precies in het wegredeneren van het nieuwe verbond in Jezus’ bloed. Dit geheimenis was in Paulus’ tijd al in werking, en het is alle jaren met man en macht werkzaam geweest. Zo werkzaam als het nu is, is het nog nooit geweest; de mensen zullen weldra rijp zijn voor het accepteren van de mens der wetteloosheid.

Nu kan ieder zichzelf beproeven, in hoeverre hij door de wetteloosheid besmet is. Toen u bijvoorbeeld las “Dit is het bloed van mijn verbond, dat voor velen vergoten wordt tot vergeving van zonden,” Matt. 26:28, hebt u toen ook iets gelezen over een verbond, dat aan twee partijen verplichtingen oplegt? Hebt u het niet veeleer zo gelezen: “Dit is mijn bloed, dat voor velen vergoten wordt tot vergeving van zonden?” Het geheimenis der wetteloosheid heeft zo’n werking gehad, dat het verbond in uw denken onbekend is.

Als het verderf uit het heiligdom vandaan komt, dan krijgt het pas een grote macht, en dan wordt het hele volk te gronde gericht. Daarom moest de profeet zijn gelaat naar Jeruzalem keren, zijn woorden tegen de heiligdommen laten stromen en tegen het land van Israël profeteren. Ez. 21:2.

Als God straf wilde oefenen, dan begon Hij bij het heiligdom en bij de oudsten. Die waren immers verantwoordelijk voor het opgroeiende geslacht. Ez. 9:4-10. Maar Hij maakte een teken op het voorhoofd van wie over de wetteloosheid verdriet hadden, en spaarde hen.

“Geliefden, daar ik mij in alle opzichten beijver u te schrijven over ons gemeenschappelijk heil, zie ik mij genoodzaakt het te doen met de vermaning, tot het uiterste te strijden voor het geloof dat eenmaal de heiligen overgeleverd is. Want er zijn zekere mensen binnengeslopen – reeds lang tevoren tot dit oordeel opgeschreven – goddelozen, die de genade van onze God in losbandigheid veranderen en onze enige Heerser en Here Jezus Christus verloochenen.” Judas vs 3-4.

Hier zien we hoe het geheimenis der wetteloosheid is begonnen, en waar het is begonnen. Zekere mensen slopen in de apostolische gemeenten binnen, en daar begonnen ze hun verwoestend werk. Als we de brieven aan de zeven gemeenten lezen, zien we dat het verderf al in de dagen van de apostelen groot geworden was. Hoever zijn we vandaag dan wel niet gekomen?

Hoor maar eens hoe geniepig en misleidend hun werk was: “goddelozen, die de genade van onze God in losbandigheid veranderen.”

God heeft ons in en door zijn Zoon, Jezus Christus, een onuitsprekelijk grote genade gegeven. En nu gingen deze goddelozen die grote genade staan prediken, maar over de voorwaarde voor de genade, dat men zich moest bekeren, zwegen ze gewoon. Ze spraken met gloed over Jezus’ liefde voor de gevallen wereld en zijn sterven voor de zondaars. Nu konden de grootste zondaars komen zoals ze waren, en de behoudenis zonder werken aanvaarden. En dat was immers allemaal waar, en zij verheerlijkten Jezus en God; maar wat ze verzwegen, dat merkten niet velen op.

“Goddelozen,” zegt de apostel. Ja, mensen met zonden op hun geweten kunnen best de tekst uitleggen: “waar evenwel de zonde toenam, is de genade meer dan overvloedig geworden.” Maar Paulus gaat krachtig tegen de wetteloosheid in en zegt: “Mogen wij bij de zonde blijven, opdat de genade toeneme? Volstrekt niet!” Maar toen kwamen die goddelozen terug en preekten erover hoe geweldig het is dat Jezus in onze plaats de wet heeft vervuld en ons heeft vrijgekocht van de vloek der wet, zodat wij niet meer onder de wet zijn, maar onder de genade. Over de voorwaarde zwegen ze maar; maar Paulus doorzag dat wel, en hij schrijft: “Wat zullen wij dan zeggen? Zullen we zondigen, nu we toch niet onder de wet zijn, maar onder de genade? Volstrekt niet!” Rom. 6:1-2,15. En dan verklaart hij het nieuwe verbond.

Paulus kon goed zien welke kant het uitging, en hij maakte hen erop attent dat er na zijn heengaan in hun midden wolven zouden opstaan, die verkeerde dingen zouden spreken om de discipelen achter zich aan te trekken. Hand. 20:29-31.

Hebt u oren om te horen? Kunt u deze predikers van wetteloosheid herkennen, die zo heerlijk spreken over Gods beloften en de genade en het bloed, maar de voorwaarden verzwijgen? Waar zijn degenen die hen zouden moeten weerhouden?

Die mensen die in de tijd van de apostelen binnenslopen, zijn tot grote, erkende partijen geworden, ‘geordend volgens bijbels voorbeeld’. En ze hebben het zo goed geordend dat de weerhouders geen woord kunnen zeggen. In de tijd van de apostelen was men niet met pen en inkt ingeschreven, dus men hoefde geen ledenkaart te laten zien, maar Satan heeft het inmiddels goed georganiseerd.

Hierop is Jezus’ uitspraak van toepassing: “Indien nu wat licht in u is, duisternis is, hoe groot is dan de duisternis!” Matt. 6:23.





15. Onbijbelse uitdrukkingen


‘Hoer’ is de bijbelse uitdrukking voor wetteloosheid, met als tegenstelling: ‘bruid’. Er worden veel uitdrukkingen gehanteerd die geheel onbijbels zijn, maar die de hoer voor het besef van de mensen zó bijbels heeft kunnen maken dat je, als je daaraan komt, een geschreeuw hoort als van de zilversmeden in Efeze. Hand. 19:28.

Er zijn vooral drie uitdrukkingen waarvan de hoer de mensen heeft kunnen laten denken dat ze bijbels zijn. Daarmee betovert zij de mensen. Die uitdrukkingen zijn: ‘aan de voet van het kruis,’ ‘onder het bloed’ en ‘het volbrachte werk op Golgota.’

Waar zie je de apostelen in hun verkondiging zulke uitdrukkingen hanteren? Ze klinken zo onschuldig en correct, maar omdat ze onbijbels zijn, kunt u er zeker van zijn dat er wetteloosheid in schuil gaat. En dat is inderdaad het geval, en wel in verschrikkelijk hoge mate. Als wij op dit gebied het licht op de kandelaar konden zetten, zodat het schijnt voor allen die in het huis zijn, dan zou de hoer – het geheimenis der wetteloosheid – schudden op haar grondvesten.

De hoer zingt en spreekt van het komen aan de voet van het kruis, waar men alle behoudenis krijgt. “Hij is voor ons gestorven zodat wij niets hoeven te doen.” Kunt u in al dat welluidende gepraat de klank en de geest van het geheimenis der wetteloosheid horen? Ziet u wel hoe het verbond in Jezus’ bloed wordt uitgewist?

Nu zult u de apostolische verkondiging horen:

“Die zelf onze zonden in zijn lichaam op het hout gebracht heeft, opdat wij, aan de zonden afgestorven, voor de gerechtigheid zouden leven; en door zijn striemen zijt gij genezen.” 1 Petrus 2:24.

“Met Christus ben ik gekruisigd, en toch leef ik, dat is, niet meer mijn ik, maar Christus leeft in mij.” Gal. 2:20.

“Want wie Christus Jezus toebehoren, hebben het vlees met zijn hartstochten en begeerten gekruisigd.” Gal. 5:24.

“Maar ik moge ervoor bewaard blijven te roemen anders dan in het kruis van onze Here Jezus Christus, door wie de wereld mij gekruisigd is en ik der wereld.” Gal. 6:14.

Kunt u horen hoe in de apostolische verkondiging het verbond doorklinkt? En kunt u daar blij mee zijn, of wordt u er geprikkeld en boos van? Luister verder naar de apostolische verkondiging, hoe duidelijk de apostelen het verbond naar voren brengen. Het begrip ‘aan de voet van het kruis’ komt bij hen niet voor:

“Het woord is betrouwbaar: immers indien wij met Hem gestorven zijn, zullen wij ook met Hem leven; indien wij volharden, zullen wij ook met Hem als koningen heersen; indien wij Hem zullen verloochenen, zal ook Hij ons verloochenen; indien wij ontrouw zijn, Hij blijft getrouw, want zichzelf verloochenen kan Hij niet.” 2 Tim. 2:11-13.

Maar de hoer weet met zulke duidelijke woorden wel raad, als het erom gaat het nieuwe verbond uit te schakelen. Het is maar goed, zegt zij, dat Hij getrouw is als wij ontrouw zijn. Met die paar woorden heeft zij de mensen betoverd, waardoor ze denken dat ze met Hem kunnen leven zonder met Hem gestorven te zijn, en dat Hij hen niet zal verloochenen als zij Hem wel verloochenen; alles draait immers om de genade in Jezus... Herkent u die stem?

Nee, als wij ontrouw zijn en Hem verloochenen, dan is Hij niet zo trouweloos om ons toch maar te blijven erkennen. Nee, Hij houdt vast aan het verbond en wij zullen voelen dat Hij ons verloochent. Zie Jezus’ woorden in Marcus 8:38.

Zoals we aan de Joden zien dat God heeft vastgehouden aan het verbond en de vervloekingen over hen heeft laten komen, zo hebben we in het voorgaande de apostel zien beklemtonen dat Hij dit des temeer doet in het nieuwe verbond.

Dan hebben we de uitdrukking ‘onder het bloed.’ Wat men daarmee bedoelt, heb ik minstens twee ‘pastors’ als volgt horen uitleggen: “Als een steen in een rivier ligt en vuil op zich krijgt, wast het water dat meteen weer weg, zodat de steen altijd schoon is.”

Maar komt het vuil dan met het water mee? Zit er soms vuil in Jezus’ bloed? Maar het was slechts een beeld…

Maar luister hoe scherp dit in tegenspraak is met Petrus’ woorden: “Indien gij Hem als Vader aanroept, die zonder aanzien des persoons naar ieders werk oordeelt, wandelt dan in vreze de tijd uwer vreemdelingschap, wetende dat gij niet met vergankelijke dingen, zilver of goud, zijt vrijgekocht van uw ijdele wandel die u van de vaderen overgeleverd is, maar met het kostbare bloed van Christus, als van een onberispelijk en vlekkeloos lam.” 1 Petrus 1:17-19.

Alleen als we in het licht wandelen, reinigt het bloed van Jezus, zijn Zoon, ons van alle zonde. 1 Joh. 1:7. Je kunt niet onder het bloed staan als onder een waterval of zo. Toen de Israëlieten bloed aan de dorpels hadden gestreken, konden ze niet in Egypte blijven en op het bloed vertrouwen. Ze moesten maken dat ze weg kwamen. Ex. 12:7-14. Slechts twee van degenen die boven de 20 waren kwamen het land binnen.

“Het werk op Golgota is genoeg!” wordt vaak gezegd. De meesten denken dat het werk van Jezus pas plaats vond op Golgota. Maar verrichtte Jezus dan geen werk in Nazaret? Of moeten we dat soms ‘het werk in Nazaret’ noemen?

Maar Hij is toch op Golgota voor ons gestorven? zult u zeggen. Jawel, maar daar zijn ook de rovers gestorven. In Jezus’ sterven op Golgota zou geen enkele hulp hebben gelegen, als Hij niet zijn leven lang had gewaakt en gebeden en de wil van de Vader gedaan. Jezus had een nieuwe en levende weg ingewijd. Hij had gehoorzaamheid geleerd en had het einde bereikt. Hij had voetstappen nagelaten waarin wij kunnen wandelen. Hij was verzocht zoals wij, en zonder zonde gebleven. Hij heeft zijn werk op Golgota volbracht. Daar is Hij geofferd als het vlekkeloos lam.

Maar het is toch niet verkeerd om dit het werk op Golgota te noemen? zegt u. Pas maar op dat u niet in de wetteloosheid wordt meegesleept. Zou het maar niet het veiligst zijn om ons aan de apostolische uitdrukkingen te houden?

Waar u ook bent, u hoort meestal spreken over Jezus’ sterven op Golgota, en u moet haast een Paasdienst meemaken om iets te horen over Jezus’ opstanding. Maar door Jezus’ opstanding uit de doden zijn wij wedergeboren tot een levende hoop. 1 Petrus 1:3. Wat zou zijn sterven hebben betekend zonder zijn opstanding? Dan waren wij nog in onze zonden geweest. 1 Kor. 15:17. Daarom zien we dat de apostelen in hun verkondiging het grootste gewicht leggen in Jezus’ opstanding, en Jezus’ sterven zo eens af en toe noemen, lijnrecht in tegenstelling met de huidige verkondiging.

Deze verschuiving in de verkondiging is ook een vrucht van het geheimenis der wetteloosheid. Zij verloochenden onze enige Heerser en Here Jezus Christus, lazen we in de brief van Judas. Dat is de kwestie. Men wil Jezus wel hebben als verzoener, maar niet als heer. Laat u niet misleiden! Als u Hem niet als heer wilt, krijgt u Hem ook niet als verzoener, al beroept u zich ook nog zo luid op ‘het volbrachte werk op Golgota.’

“Nu gij Christus Jezus, de Here, aanvaard hebt, wandelt in Hem.” Kol. 2:6. Alleen wie Hem gehoorzamen, kan Hij behouden. Hebr. 5:9.





16. Staat Christus in dienst van de zonde?


“Maar indien wij, trachtende in Christus gerechtvaardigd te worden, ook zelf zijn gebleken zondaars te zijn, staat Christus dan in dienst van de zonde?” Gal. 2:17. Ja, dat zou iemand kunnen denken, nu Hij de goddeloze rechtvaardigt.

We kunnen zeggen dat Jezus degene die de wet heeft overtreden, in bescherming neemt,[2] zodat de vloek hem niet treft. Gal. 3:10-13. Maar als de overheid achter een misdadiger aanzit, en ik ga hem beschermen, maar hij blijft een wetsovertreder, dan sta ik natuurlijk wel in dienst van de zonde.

Precies op die manier wordt Christus verkondigd. De hoer maakt hem tot een dienaar van de zonde. Men prijst Hem omdat Hij hen in bescherming genomen heeft, en gaan vervolgens door met zondigen en zeggen: “Het werk op Golgota is genoeg,” “onder het bloed!” “kom aan de voet van het kruis”, “wij zijn onder de genade” enz. Ze zeggen met andere woorden: “De bescherming is genoeg! Wij zijn wel zondaars, maar Jezus is onze gerechtigheid.”

Maar Paulus zegt: “Volstrekt niet!” Christus staat niet in dienst van de zonde.

Als een misdadiger tot mij zijn toevlucht heeft genomen, en ik ga hem beschermen en sluit met hem een verbond, dat hij mij in alles zal gehoorzamen en dat ik dan het overige in orde zal maken, dan ligt de zaak heel anders. Terwijl ik hem in bescherming houd, help ik hem op het rechte spoor, zodat hij wat hij misdaan heeft in orde brengt en een nieuw leven begint.

Dan sta ik niet in dienst van de zonde, integendeel. Als ik hem niet in bescherming genomen had, had de vloek hem getroffen en had hij moeten sterven. Daarmee zou niemand zijn gediend, in tegenstelling tot het resultaat dat nu bereikt wordt.

Als er nu niemand was geweest om hem tot zo’n nieuw leven te brengen, dan was het heerlijkheid geweest dat zo’n misdadiger uitgeroeid was. Maar als de bediening die veroordeling brengt al heerlijkheid was, hoeveel temeer is de bediening die rechtvaardigheid brengt dan overvloedig in heerlijkheid! 2 Kor. 3:6-10.

Vóór Christus was er niemand die ons in bescherming nemen kon. Maar Hij heeft ons van de vloek der wet vrijgekocht. Maar weet wel: Hij staat niet in dienst van de zonde. Als Hij u in bescherming neemt, sluit Hij met u een verbond. Dan moet u daarop ingaan door hem in alles gehoorzaam te zijn. Dan gaat de genade in Jezus Christus u beschermen. Maar niet alleen dat: zij gaat u opvoeden om een heel nieuw leven te leven. Titus 2:11-15.

Hij gaat u niet behouden om uw goede werken. Nee, u bent een overtreder, en het behoud is een gave. “Want zijn maaksel zijn wij, in Christus Jezus geschapen om goede werken te doen.” Ef. 2:10. Hij moet alle eer krijgen, Hij die ons in bescherming genomen heeft. Het oude is voorbijgegaan, en alles is nieuw geworden. 2 Kor. 5:17.

Kunt u hierbij de verkondiging van de hoer: Jezus in dienst van de zonde, onderscheiden van die van de apostelen, die Hem verkondigt in dienst van de gerechtigheid? De hoer is er het meest mee bezig dat de bescherming genoeg is, terwijl de apostelen het meest bezig zijn met gehoorzaamheid jegens degene die ons beschermt. Als wij maar gehoorzaam zijn, dan is er geen probleem met de bescherming.

“Immers indien ik hetgeen ik afgebroken heb weer opbouw, bewijs ik daardoor dat ik zelf een overtreder ben.” Gal. 2:18.

Paulus had als werker van de gerechtigheid de wet afgebroken. Die kon mij alleen door haar veroordeling tot Christus uitdrijven. Dat hadden de Galaten ervaren, en ze waren blij met de gerechtigheid in Jezus Christus. Maar nu waren er mensen gekomen die hen weer onder de wet wilden brengen. Zij dachten dat de wet er weer bij moest komen, wilde er een beter leven komen.

De hoer handelt ten aanzien van de mensen in de verschillende godsdienstige partijen net zo. Daar wordt verkondigd dat ieder mag komen zoals hij is en uit louter genade behouden wordt. Maar zij begrijpen ook wel dat de mensen niet zo kunnen blijven leven als tevoren: dan zou de bescherming voor de ogen van de mensen niet meer genoeg blijken te zijn, al geloven ze dat Jezus hen wel tegenover God beschermt. En dan brengen ze die pasbekeerden onder de wet, door hen verschillende geboden op te leggen: je mag niet drinken, niet dansen, geen kaartspel doen, niet stelen, niet vloeken enzovoort.

Die geboden en regels verschillen dan per partij. Er is immers een hele discussie over de vraag of roken zonde is, bioscoopbezoek, permanent in het haar, kort haar enz. Maar irritatie, ijdelheid, gierigheid, boos zijn, aanzien des persoons enz., daar heeft men het niet zoveel over. Nee, de vraag is wat wel en wat niet mag, wil je nog als christen beschouwd worden – wil de bescherming nog voldoende zijn.

Daarbij denkt men er vooral aan wat de mensen ervan denken. Want voor God is Jezus onze gerechtigheid, omdat we “onder het bloed zijn met ons verleden en onze toekomst”, en “werk op Golgota is genoeg”, dus daar is men niet bang voor.

Wat is nu datgene wat zij, die de Galaten opnieuw onder de wet wilden brengen, niet begrepen, en wat begrijpt de hedendaagse christenheid niet? Het sterven van Jezus, dat wij in ons lichaam moeten omdragen!

Men nodigt de mensen immers alleen maar naar de voet van het kruis, maar Paulus zegt: “Met Christus ben ik gekruisigd, en toch leef ik, dat is, niet meer mijn ik, maar Christus leeft in mij.” Gal. 2:20.

“…om Hem te kennen en de kracht zijner opstanding en de gemeenschap aan zijn lijden, of ik, aan zijn dood gelijkvormig wordende…” Fil. 3:10.

De dood van Christus is, zoals eerder gezegd, het sterven van de zonde in het vlees. En waar blijft dan tabak en ijdelheid, boosheid, je beledigd voelen, wereldgelijkvormigheid, groot-groter-grootst? Als ik sterf, waar blijft dan alle discussie over wat wel zonde is en wat niet? Dan verdwijnt al dat oude en er komt een nieuw leven. “Want indien wij samengegroeid zijn met hetgeen gelijk is aan zijn dood, zullen wij het ook zijn met hetgeen gelijk is aan zijn opstanding.” Rom. 6:5.

“Zo moet het ook voor u vaststaan, dat gij wel dood zijt voor de zonde, maar levend voor God in Christus Jezus.” Rom. 6:11.

Uit dit alles kunnen we opmaken dat die onbijbelse uitdrukkingen niet zo onschuldig zijn als het lijkt. Ze maken van Christus iemand die in dienst van de zonde staat, en men wordt nooit vrijgemaakt van de wet. Omdat u niet met Christus gestorven bent, moet u al maar omheind blijven met geboden en regels: “raak niet, smaak niet, roer niet aan.” Kol. 2:21.





17. Het geloof dat aan de heiligen is overgeleverd


Wat voor een geloof is dat? Dat kunnen we kort en bondig zeggen met de woorden: “Hij kan volkomen behouden wie door Hem tot God gaan, daar Hij altijd leeft om voor hen te pleiten.” Hebr. 7:25.

Hij kan door zijn offer de zonde wegnemen! Nu is “de tijd van het herstel” gekomen! De tijd dat alles in orde gebracht wordt! Hebr. 9:10.

Dit geloof is aan de heiligen overgeleverd. Het wordt hun gegeven in het nieuwe verbond, doordat zij geheiligd worden door besprenging met het bloed van Jezus Christus.

Toen Judas zich in alle opzichten beijverde aan hen te schrijven, zag hij zich genoodzaakt het te doen met de vermaning te strijden voor dit geloof, want de mensen die binnengeslopen waren, wilden hun dit ontroven.

En dat is het geheimenis der wetteloosheid inderdaad gelukt, en wel in een verschrikkelijke mate. Jezus had alle reden om te vragen: “Als de Zoon des mensen komt, zal Hij dan het geloof vinden op aarde?” Luc. 18:8.

Die mensen die alleen onder de bescherming willen verkeren maar niet gehoorzaam willen zijn, hebben natuurlijk geen belang bij volkomen behoud of bij het herstel van alles. O nee, dat geloof oordeelt hun leven, dus het is er hun juist om te doen dit uit de weg te ruimen. Die wetteloze predikers hebben zelfs het idee weten te wekken: geloof in overwinning is hoogmoed.

Als iemand een keer de verlossing in het nieuwe verbond heeft gesmaakt, zodat hij met Paulus zegt “God zij gedankt, die ons te allen tijde in Christus doet zegevieren,” 2 Kor. 2:14, dan wordt hij aangezien voor een hoogmoedig mens met eigen gerechtigheid. Of ze zeggen: Ja, dat was in Christus, dat was Paulus toch niet! Daarmee hebben ze u ongemerkt uw geloof ontroofd, en u blijft zitten met de gedachte dat Paulus alleen maar die bescherming had bedoeld, en niet persoonlijke overwinning.

Of als u wilt zeggen “Wordt mijn navolgers, gelijk ook ik Christus navolg” – Ja, dat was Paulus, maar laten wij maar naar het kruis kruipen.

Of als u citeert “Niet dat ik het reeds zou verkregen hebben of reeds volmaakt zou zijn, maar ik jaag ernaar, of ik het ook grijpen mocht” – ja, daar moeten we wel naar jagen, maar zo kunnen we toch niet worden!

Of: “Zodat gij volkomen en onberispelijk zijt en in niets te kort schiet” – ja dat staat er inderdaad, maar hebt u ooit iemand gezien die volmaakt is?

Let erop: zodra u in het geloof spreekt dat aan de heiligen overgeleverd is, dan ontmoet u verschrikkelijk tegenstand van de hoer. Dan maken ze u meteen uit voor iemand die de genade en het bloed verwerpt en door eigen werken behouden wil worden. En voor deze behandeling door de wetteloosheid zwicht haast iedereen.

Maar Paulus heeft ons geleerd waaraan wij die wetteloze wolven kunnen herkennen:

“Waakt dan en herinnert u dat ik drie jaren lang nacht en dag niet heb opgehouden ieder afzonderlijk onder tranen terecht te wijzen.” Hand. 20:31. “Ik heb niemands zilver of goud of kleding begeerd.” Hand. 20:33.

Die wetteloze predikers en evangelisten kunnen u wel onder tranen vermanen om onder de bedekking te komen, maar daarna hebben ze niet meer zo’n zorg voor u dat u overwinning krijgt en een nieuwe schepping wordt, afgezien van de geboden die ze u opleggen opdat u geen al te grote schandalen zult ontketenen. Als u maar tienden geeft, dan bent u een uitstekend lid.

Als u komt klagen dat u geen overwinning hebt en om raad vraagt, dan antwoorden ze alleen maar: “Je moet niet op jezelf zien, maar op Jezus. Hij is jouw gerechtigheid. Het werk op Golgota is genoeg, broeder!” Verder bekommeren deze huurlingen zich er niet om. Als u hen vermaant, roepen ze: “Christus verkondigen! Wij hoeven God niet te helpen bij de verlossing, die is volkomen en vrij, halleluja!”

Vergelijk de prediking van onze tijd met de apostolische handelwijze, zodat uw ogen misschien open gaan en u uit het geheimenis der wetteloosheid gered kunt worden voordat het te laat is. Luister maar:

“Hem verkondigen wij, wanneer wij ieder mens terechtwijzen en ieder mens onderrichten in alle wijsheid, om ieder mens in Christus volmaakt te doen zijn.” Kol. 1:28.

“Overigens, broeders, wees blij, laat u terecht brengen, laat u vermanen, wees eensgezind.” 2 Kor. 13:11.

“Epafras, altijd in zijn gebeden voor u worstelende dat gij moogt staan, volmaakt en verzekerd bij alles wat God wil.” Kol. 4:12.

“…opdat de mens Gods volkomen zij, tot alle goed werk volkomen toegerust.” 2 Tim. 3:17.

Kunt u hier het geloof van het nieuwe verbond kristalhelder zien doorschijnen in de woorden, de vermaning en vertroosting van de apostel? Zo kunnen we wel eindeloos doorgaan met citeren. Maar kunt u ook de noodzaak ervan inzien dat we moeten strijden voor dit geloof dat eenmaal aan de heiligen is overgeleverd? Meer dan ooit is de vermaning van toepassing: “Maar gij, geliefden, bewaar uzelf in de liefde Gods, door uzelf op te bouwen in uw allerheiligst geloof en door te bidden in de heilige Geest, verwachtende de ontferming van onze Here Jezus Christus ten eeuwigen leven.” Judas :20-21.

Nog een paar voorbeelden: “Want ik weet dat in mij, dat wil zeggen in mijn vlees, geen goed woont. Immers, het wensen is wel bij mij aanwezig, maar het goede uitwerken, kan ik niet. Want niet wat ik wens, het goede, doe ik, maar wat ik niet wens, het kwade, dát doe ik.” Rom. 7:18-19.

Velen die niet van overwinning over de zonde willen horen, klampen zich vast aan deze tekst. Wij zijn toch niet beter dan Paulus? zeggen ze dan. Het verband in Paulus’ woorden begrijpen ze niet en daar maken ze zich dan ook niet druk om.

Paulus zegt niet dat er geen goed in hem woont, maar dat er geen goed woont in zijn vlees. Elders spreekt Paulus veel over het goede dat in ons woont, waartoe wij door het kostbare geloof behouden zijn. Filemon :6, Rom. 15:14, Fil. 1:11.

In Rom. 7 schrijft Paulus niet over bewuste zonde, maar over heiligmaking: van licht tot licht gaan. Hij zegt: “Want wat ik uitwerk, weet ik niet.” Vs. 15. En “indien ik nu datgene doe wat ik niet wens, dan bewerk ík het niet meer, maar de zonde die in mij woont.” Vs. 7:20.

Als u liegt of kwaad bent, kunt u niet zeggen: Wat ik uitwerk weet ik niet, ik bewerk het niet meer, maar de zonde die in mij woont. Nee, dan weet u maar al te goed wat u uitwerkt, en de zonde die in u – in uw vlees – woont, heeft dan plaats gekregen in uw hart, u bent kwaad enz. Het is dan zo dat u de zonde niet alleen maar met uw vlees dient, maar ook met uw verstand, uw gezindheid.

Dat deed Paulus nooit. Vs. 26. Maar op gebieden waarop hij geen licht had, liet de zonde in het vlees zich gelden, en met meer licht kreeg hij te zien dat hij dingen had gedaan die hij haatte. Zijn gezindheid was het daarmee niet eens geweest, en hij noemt het werkingen van zijn lichaam. Die doodde hij door de Geest. Rom. 8:13.

Maar u die het kwade uitwerkt dat u wél weet, u bent een slaaf van de zonde, en u kunt zich absoluut niet vergelijken met Paulus in Rom. 7. Maar door het geloof dat eenmaal aan de heiligen is overgeleverd, zult u bevrijd worden van de slavernij van de zonde, en u komt in de dienst van God. Rom. 6:22. Wij moeten meer geloof hebben in de macht van het bloed en van de genade dan in de macht van de zonde en Satan. Rom. 5:17.

We vinden nergens in de Schrift dat kinderen van God de zonde dienen. Integendeel! “Wie de zonde doet is uit de duivel.” 1 Joh. 3:8.

Zet het licht op de kandelaar en strijd voor het geloof dat eenmaal aan de heiligen is overgeleverd!





18. Tekenen en wonderen


Dat het katholicisme en, zoals in Noorwegen, de staatskerk niet zijn zoals het zou moeten wezen, dat hebben velen wel door. Zodoende hebben we nu een heel stel partijen, die globaal worden aangeduid met ‘vrije groepen’.

Die zijn uit het door de overheid gesubsidieerde circuit vandaan gegaan en zorgen voor hun eigen onderhoud. Maar voor het overige hebben de meeste van deze groepen hetzelfde systeem als de staatskerk. Ze hebben een ‘pastor’ met een vast salaris, die alles regelt. Hij heeft een aantal om zich heen die oudsten en diakenen heten. Die mogen af en toe de samenkomst beginnen en afsluiten, verder bemoeien ze zich met de financiële, de zakelijke kant. Op geestelijk gebied hebben de pastor en de uitgenodigde predikers het alleenrecht. Hun organisatie ‘naar bijbels voorbeeld’ doet niet erg denken aan vrijheid en leiding van de Geest.

Maar het is niet zo eenvoudig om in zulke groeperingen ‘pastor’ te zijn. Zij moeten prediken, zodat er veel mensen op af komen en er geld in het laatje komt. Ze moeten zorgen voor opwekking en leven. De laatste jaren is die machinerie steeds trager gaan lopen. Met wat opwekking en leven heet is het steeds minder geworden.

Om daar iets aan te doen zijn ze gaan preken over de grote opwekking die voor Jezus’ komst zou komen. Om te voorkomen dat de mensen de dood opmerken die steeds meer om zich heen grijpt, hebben de predikers het zover weten te krijgen dat men grote tijden verwacht met tekenen en wonderen en opwekking, en daarna de opname.

Een van de meest beluisterde predikers zei onlangs in een bijeenkomst met meerdere duizenden mensen: “Ik wil u allen voorbereiden op een tijd met tekenen en wonderen.”

Dat klonk voor degenen die de uitspraken van de apostel kennen over deze tijd, vlak voor de openbaring van de antichrist, bepaald griezelig in de oren. Dan komt er inderdaad een tijd met tekenen en wonderen, maar dat is dan misleiding van Satan, en God zal een dwaling zenden, die bewerkt dat zij de leugen geloven. 2 Tess. 2:9-13. Ja, zo gaat het als men de nadruk op tekenen en wonderen legt in plaats van op heiligmaking.

In die zogenaamde vrije groepen zijn er velen die de vervulling met de Geest hebben gezocht om een overwinningsleven te leiden, maar de wetteloosheid heeft hen uit dit edele verlangen weten af te trekken naar bijzaken. Voor de allermeesten van hen zijn tekenen en Geestesdoop de hoofdzaak geworden, en het leven in de voetstappen van Jezus is totaal verdrongen. Vooral genezing en handoplegging zijn het glansnummer geworden en de gaven zijn de maatstaf geworden om te bepalen of de boom goed of slecht is, in plaats van de vruchten. Voor het besef van velen is datgene wat het evangelie zou moeten bevestigen, het evangelie zelf geworden.

De oorzaak daarvan is de menselijke ijdelheid, de begeerte om groot te zijn en om het groots te maken, maar niet de liefde voor de zieken.

Met dezelfde misleiding heeft Satan Jezus verzocht, toen Hij zijn levenswerk zou beginnen. Hij wilde Hem tot tekenen en wonderen bewegen. Daar had Jezus wel genadegaven voor, en Hij had alle heerlijkheid van de wereld kunnen verwerven. Maar Hij liet zich niet misleiden. Hij was niet gekomen om tekenen en wonderen te verrichten, maar om de mensen uit de zonde te helpen. Daarom begon Jezus zijn verkondiging met te zeggen: “Bekeert u, want het Koninkrijk der hemelen is nabij gekomen.” Matt. 4:17.

Jawel, zult u zeggen, maar horen de genadegaven niet bij het koninkrijk der hemelen? Jawel, maar de meeste ervan, bijvoorbeeld genezing en profetie, hoorde ook al bij de wet in het eerste verbond. Als men de wet zou onderhouden, zou God ziekte van hen weren. Die genadegaven behoren tot de aardse heerlijkheid die zij bij wijze van voorschot kregen, en het is een kostbaar bezit bij onze levensgang op aarde. 1 Kor. 1:7. Maar als God een nieuwe hemel en een nieuwe aarde schept, dan vallen ze weg.

We zien hoe Jezus de twaalf uitzond en de zeventig, en hun macht gaf om zieken te genezen en boze geesten uit te drijven, en hun gebood te zeggen: “Het Koninkrijk Gods is nabij u gekomen.” Luc. 10. Het was dus nog niet gekomen, maar zij hadden deze voorsmaak ervan ervaren en konden tekenen en wonderen verrichten, en we zien dat de zeventig dit als basis voor hun vreugde hadden. Zij waren allemaal afgedwaald, en Jezus wees hen terecht; maar later hebben zij Hem toch verlaten.

Wanneer is het koninkrijk Gods dus gekomen? Met Pinksteren. Zo nabij was het. En Jezus had het dus in zich, dus in die zin was het al helemaal tot hen gekomen. Maar pas toen de Geest was uitgestort, kon het evangelie verkondigd worden van dit geweldige heil, waardoor wij gezegend kunnen worden met allerlei geestelijke zegen in de hemelse gewesten in Christus. Ef. 1:3. Tekenen en wonderen zijn niet het evangelie, maar moeten het evangelie bevestigen.

Paulus was een geroepen apostel, afgezonderd tot verkondiging van het evangelie van God aangaande zijn Zoon, gesproten uit het geslacht van David naar het vlees, naar de geest der heiligheid door zijn opstanding uit de doden verklaard Gods Zoon te zijn in kracht, Jezus Christus, onze Here. Rom. 1:1-5.

Het evangelie is de blijde boodschap dat de dood van zijn kracht is beroofd en dat onvergankelijk leven daarvoor in de plaats is gekomen. 2 Tim. 1:10.

Als Jezus was gekomen als een engel, of als Adam van voor de zondeval, en was gestorven en weer opgestaan, dan had dit mij geen hoop gegeven; dan was het voor mij immers niet tot verlossing geweest. Maar nu Hij naar het vlees gesproten is uit het geslacht van David en toch uit de doden kon opstaan, is het een boodschap voor mij. Het was hetzelfde vlees als het mijne, en zo heb ik, als ik Hem navolg, ook hoop. Hebr. 2:14-18.

“Gedenk dat Jezus Christus uit de doden is opgewekt, uit het geslacht van David, naar mijn evangelie.” 2 Tim. 2:8.

Het evangelie aangaande Jezus! Toen Paulus kennis van Jezus had gekregen, beschouwde hij al het andere als vuilnis. Toen kreeg hij de hoop om tot de opstanding uit de doden te komen, door gelijkvormig te worden aan zijn dood. Fil. 3:8-11.

Op dit gebied is een krachtige opwekking nodig om het geheimenis der wetteloosheid te ontmaskeren, dat de mensen verleidt om blij te zijn met tekenen en wonderen in plaats van met het evangelie, dat mij herschept van een menselijk leven tot een goddelijk leven. 1 Kor. 3:3. Daarom, lees de verkondiging van de apostelen! Die is gericht op heiligmaking, en tekenen en wonderen noemen ze bijna nooit.

We kunnen een voorbeeld noemen. Als u een vrouw hebt die verlamd is, is dat voor u en uw gezin een zware nood. Als er dan iemand bij u komt die de macht heeft om door geloof haar op te richten, dan zien we allemaal wel in wat een heerlijkheid er dan komt. Maar dat is dan aardse heerlijkheid. Als uw vrouw wel genezen is, maar geen overwinning heeft over ijdelheid, boosheid en irritatie, dan wordt het toch geen koninkrijk der hemelen. Er bestaan immers heel wat huwelijken die daarvan kunnen getuigen.

Maar de nieuwe en levende weg die Jezus heeft ingewijd, gaat door het voorhangsel, dat is zijn vlees: het Davidsvlees. Hebr. 10:19-20. Op die weg wordt de zonde in het vlees gedood en komt er goddelijk leven voor in de plaats. 2 Petrus 1:4. Dan ontstaat er een koninkrijk der hemelen in huis, ook al zou er ziekte zijn. En als u bij Jezus’ komst ziek bent, blijft u om die reden niet achter. Maar als u genezen bent, maar wel boos en ijdel rondloopt, u kunt er zeker van zijn dat u dan niet meegaat.

Hieraan kunnen we zien hoe het geheimenis der wetteloosheid op alle mogelijke manieren probeert de mensen bij datgene waar het eigenlijk om gaat – namelijk heiligmaking, het nieuwe verbond in Jezus’ bloed – vandaan te leiden naar wat niet wezenlijk is.

Zieken genezen en boze geesten uitdrijven, dat kwam ook voor Pinksteren al heel vaak voor, maar vóór de uitstorting van de Geest konden wij niet herschapen worden van vleselijk (menselijk) in geestelijk (goddelijk). Dat kon pas na Pinksteren.

Al voor Pinksteren was er in de naam van Jezus zo’n kracht dat wie geloofde, in Jezus’ naam boze geesten kon uitdrijven, zelfs al volgde hij Hem en zijn discipelen niet. Marcus 9:38. Hoeveel temeer zullen zij dat dan kunnen sinds Jezus verheerlijkt is!

Er zullen veel van zulke gelovigen komen die op die dag zullen zeggen: “Here, Here, hebben wij niet in uw naam geprofeteerd en in uw naam boze geesten uitgedreven en in uw naam vele krachten gedaan? En dan zal ik hun openlijk zeggen: ik heb u nooit gekend; gaat weg van mij, gij werkers der wetteloosheid.” Matt. 7:22-23.

Zij zijn Jezus niet gevolgd op de smalle weg ten leven, dus Hij kent hen niet als broeders. Zij hebben wel geloof gehad in zijn naam, en zij zijn geïnteresseerd geweest in tekenen en wonderen, in wat het evangelie moest bevestigen, maar met het evangelie zelf, het nieuwe verbond, hebben ze niet te maken willen hebben.

Als er wordt gesproken over Gods wil doen, schreeuwen de hoerenpredikers: “Wij kunnen niets in eigen kracht!” Maar ze zijn niet zo bang voor hun eigen kracht als ze al hun best doen om in de zaal de stemming erin te krijgen, geld in het laatje te krijgen en tekenen en wonderen te doen.

Moge God in zijn genade al die huichelarij ontmaskeren, zodat de oprechten gered kunnen worden voordat het te laat is.





19. Tot besluit


Het is moeilijk de tijd waarin wij leven, te begrijpen. Het is makkelijker voor ons om te weten wat men in de dagen van Noach had moeten doen, of in de tijd van Jezus, of in die van Luther.

Dat is in overeenstemming met Jezus’ uitspraak: “Wee u, schriftgeleerden en Farizeeën, gij huichelaars, want gij bouwt de grafsteden der profeten en verfraait de gedenktekenen der rechtvaardigen en gij zegt: Indien wij geleefd hadden in de dagen onzer vaderen, zouden wij met hen geen gemene zaak gemaakt hebben ten opzichte van het bloed der profeten.” Matt. 23:29-30.

Alleen Noach begreep het verderf van zijn tijd, en in de tijd van Jezus waren er ook niet velen die de huichelarij doorzagen. Jezus zei: “Wacht u in de eerste plaats voor de zuurdesem, dat is de huichelarij, der Farizeeën.” Luc. 12:1.

Er was waarschijnlijk geen tweede die dat kon zeggen, want van buiten, voor de mensen, leken de Farizeeën wel rechtvaardig. Zij onderhielden de eredienst en zaten op de stoel van Mozes, maar uitgerekend in hun tijd was het verderf zo groot, dat de verwoesting vlak voor de deur stond.

Wij leven in de laatste dagen, daarover zullen ongeveer alle gelovigen het wel eens zijn. Van deze tijd zegt de apostel dat die moeilijk is, omdat men de schijn van godsvrucht heeft, maar de kracht ervan verloochent. Zij zullen zich van de waarheid afwenden en zich tot de verdichtsels keren. Maar wie ziet in dat het in onze tijd zo is? En als iemand het licht op de kandelaar zet, schreeuwt men hem toe dat hij liefde moet tonen en niet mag oordelen, want God is liefde.

Wie heeft oren om al die huichelarij te horen achter uitdrukkingen als ‘onder het bloed’, ‘het werk op Golgota is genoeg’, ‘halleluja, prijs de Heer’?

En hoeveel van hen die het wel horen, durven iets te zeggen? Want als je iets zegt, word je ervan beschuldigd dat je het bloed van Jezus en de verzoening veracht, en dan vindt men het maar beter te zwijgen en de huichelarij z’n gang te laten gaan.

Hoevelen lijden onder deze wetteloosheid in al die verkondiging van beloften zonder voorwaarden, en in al dat verheerlijken van de genade in Jezus terwijl men zwijgt over gehoorzaamheid van onze kant? Hoevelen doorzien de werking van de wetteloosheid, waardoor het nieuwe verbond in Jezus’ bloed teniet is gedaan? 2 Kon. 17:9.

Nee, er staat zo treffend geschreven van de hoer: “zij die op de aarde wonen, zijn dronken geworden van de wijn harer hoererij.” Op. 17:1-2. “Want door uw toverij werden alle volken verleid.” Op. 18:23.

“Dronken”, dat is het juiste woord voor de toestand van het volk van God vandaag. Ze zijn allemaal beneveld, zowel wat betreft hun gehoor als hun gezicht. Net als dronken mensen dat kunnen, begrijpen ze wel dat het verkeerd is gegaan, maar hoe kom je eruit? Ze zijn hulpeloos. Ze roepen om kracht en zegen, om tekenen en wonderen, en om opwekking, ja ze roepen net zoals de Baälsprofeten. Zou God soms ingeslapen zijn, of zo arm zijn dat Hij zijn kracht en Geest heeft moeten rantsoeneren?

Als het volk van God eens oog zou kunnen krijgen voor het nieuwe verbond in Jezus’ bloed, dat dit is wat men nodig heeft! Een opwekking tot gehoorzaamheid des geloofs! Een opwekking om door één Geest tot één lichaam gedoopt te worden, en dat ze daarom geroepen zijn tot gehoorzaamheid en werken en nog eens gehoorzaamheid en werken. Een opwekking tot het besef dat alleen wie Jezus’ geboden heeft en ze bewaart, Hem liefheeft; en dat dan de Vader hem zal liefhebben, en Jezus en de Vader bij hem zullen wonen. Joh. 14:21-25.

Dan zou er heel automatisch eenheid ontstaan, en de kracht van de godsvrucht zou in hun leven overwinning over zonde en wereldgelijkvormigheid bewerken, zodat ze met hun leven de goede belijdenis zouden kunnen afleggen, evenals Jezus en Timoteüs en alle heiligen, alle eeuwen door.

“Toverij” is een typerende uitdrukking voor de misleiding van deze tijd. Door toverij worden de natuurwetten opgeheven, zo tovert men iets tevoorschijn.

Zo is het met duizenden predikers, die de mensen zonder wetten en geboden de hemel in proberen te toveren. Jezus heeft voor ons de wet vervuld, Hij is voor ons gestorven, Hij is voor ons de weg gegaan, in onze plaats, zodat wij daarvan vrij zijn. – Maar dan is Hij zeker ook voor ons opgestaan en naar de hemel gegaan, zodat wij daarvan vrij zijn?

Het volk van God is zo betoverd dat ze, als ze in de Bijbel lezen, niets lezen over het nieuwe verbond. Ze lezen niet wat ze zien, ze zien niet wat er staat, maar ze zien en lezen wat ze van de hoer gehoord hebben, en ze zoeken een passende tekst, zoals ze zeggen.

Bid God om u van die toverij te bevrijden, en ga lezen alsof u het nog nooit eerder gelezen hebt. Ga kijken wat er werkelijk staat. Dan zult u gewaar worden dat alles wat u leest, één en al vermaning is tot gehoorzamen en doen. In alles wat geschreven staat komt het verbond duidelijk tot uiting.

Als er eens een opwekking kon ontstaan, nu in de eindtijd, een opwekking tot het besef dat ook wij Jezus moeten volgen op de smalle weg ten leven, omdat we anders niet in de voetstappen kunnen treden van Hem die geen zonde heeft gedaan! 1 Petrus 2:21-24. Een opwekking tot het besef dat wij met Hem moeten sterven om met Hem te kunnen leven, zodat al die toverij, al dit bedrog kan worden ontmaskerd voordat Jezus komt! Dan zou het volk van God evenals voorheen worden bekleed met kracht van omhoog, en er zou een eind komen aan dat geloof dat de toets niet kan doorstaan. 2 Tim. 3:8. Dit geloof is uit God, en dan zijn wij ook bekwaam tot alle goed werk en woord.

Moge dit boekje een stoot geven tot zo’n opwekking. Dan zou zijn doel bereikt zijn. Maar als die opwekking niet komt, dan komt in elk geval wel Gods oordeel over de hoer, en de roep zal klinken: “Gevallen, gevallen is het grote Babylon, dat van de wijn van de hartstocht zijner hoererij al de volkeren heeft doen drinken.” Op. 14:8.

Zoals gezegd is van het volk van het oude verbond, toen Gods oordeel kwam: “maar zij hoorden niet naar uw stem en wandelden niet naar uw wet; zij deden niets van alles wat Gij hun geboden had te doen; daarom hebt Gij al deze rampspoed over hen gebracht,” Jer. 32:23, zo zal ook worden gesproken over het volk van het nieuwe verbond, als Gods verwoesting erover komt.

Moge dit boekje voor u die dit leest, de stem van de hemel zijn, die zegt: “Ga uit van haar, mijn volk, opdat gij geen gemeenschap hebt aan haar zonden en niet ontvangt van haar plagen!” Op. 18:4.




Voetnoten

	 		[1] 		NB: belangrijk verschil met de Nederlandse bijbelvertaling: “iets heeft om te offeren”. Zo staat 		het ook in verschillende andere bijbelvertalingen.



	 		[2] 		De bescherming bestaat uit Jezus’ toegerekende gerechtigheid. Die wil iedereen wel graag krijgen, maar 		men verdraagt het niet om de persoonlijke gerechtigheid te horen verkondigen. Jak. 21-24.





