Over de schrijver

Kåre J. Smith, geb. 14 nov. 1944, is leider van Den Kristelige Menighet, ook wel "Smiths Vrienden" genoemd. (In Nederland: Christelijke Gemeente Nederland)

Hij stond centraal in de opbouw van het gemeenteleven in veel landen in alle werelddelen.

In 1982 werd hij gekozen in de vertegenwoordigende raad van Den Kristelige Menighet. In 1991 werd hij aangesteld als medevoorganger in Oslo. En op hetzelfde moment werd hij ook bestuurslid voor het internationale zendingscentrum van Den Kristelige Menighet: Brunstad Stevnested.

Toen Sigurd Bratlie in 1996 stierf, werd Kåre J. Smith de natuurlijke opvolger, als leider van een gemeente die internationaal een sterke groei doormaakt en op dit moment in meer dan zestig landen over de hele wereld is gevestigd.

In dit openhartige boek ontmoeten we de herder, de voorganger, de leider en niet in de laatste plaats de medemens Kåre J. Smith. Een zeer verrijkende en interessante kennismaking. Zijn leven en zijn ervaringen zullen inspireren tot oprechte liefde en waarachtige navolging van onze Heer en Meester!





Kåre J. Smith





Herder en profeet





een gids voor herders en voor het gemeenteleven





Vertaald uit het Noors.

Oorspronkelijke titel:

Hyrde og profet

Skjulte Skatters Forlag (SSF)

N-4098 Tananger - Norge



Herder en profeet - Juli 2005

e-Book versie: Februari 2009



ISBN 82-92493-13-1 (Boek, gebonden)

ISBN 978-90-73925-57-1 (e-Book, ePub formaat)



Bij de vertaling van bijbelteksten is in dit boek in principe de NBG-vertaling aangehouden. Maar de vertaler heeft de vrijheid genomen de Noorse bijbelvertaling over te nemen, wanneer dat voor de inhoud van belang is, zonder dit elke keer in de tekst te vermelden.



© Auteursrecht voorbehouden. Reproductie, geheel of gedeeltelijk, in welke vorm dan ook, verboden zonder voorafgaande schriftelijke toestemming van de uitgever:



Skjulte Skatters Forlag, in Nederland vertegenwoordigd door:

Stichting Uitgeverij De Weg (UDW)

Postbus 176

9500 AD Stadskanaal

e-mail: ebooks@de-weg.org





Gebruiksvoorwaarden



Dit e-Book is onderdeel van een pilot om de lectuur van SSF en UDW in electronische vorm uit te geven. Voor dit e-Book gelden de volgende gebruiksvoorwaarden:

Dit e-Book vormt één geheel met de gebonden uitgave van het boek ´Herder en Profeet´

Dit e-Book kan dus alleen legaal gebruikt worden als de gebonden versie van dit boek (eerder) is aangeschaft en het e-Book zelf is gekocht via de webshop van UDW

Het is verboden dit e-Book te kopieëren anders dan voor eigen gebruik of het verder te verspreiden





Voorwoord


Kåre J. Smith werd op 14 november 2004 zestig jaar, en ik heb het voorrecht gehad hem meer dan veertig van die zestig jaren te kennen. Daarom betekent de uitgave van dit boek een grote vreugde voor mij. Door dit boek wordt de lezer een blik gegund in een bijzonder en boeiend leven, een leven dat geleidelijk zeer grote betekenis heeft gekregen voor heel veel mensen in de hele wereld. Het leven van de schrijver wordt in dit boek beschreven vanaf zijn kinderjaren, een periode die hij heel typerend “het rijk van zijn kindertijd” noemt. Toen Kåre J. Smith als jongeman de keuze maakte om gehoor te geven aan Gods roeping in zijn hart, begon een levensweg die hem zou voeren tot wat Jezus zegt: “Ga dan heen in de hele wereld, maak alle volken tot mijn discipelen.” Gehoorzaamheid aan die roeping gaf hem de visie, die tegenwoordig overal terug te vinden is in de beweging, waarvan hij het leiderschap vertegenwoordigt.

De schrijver heeft een buitengewoon grote liefde voor de mensen, een eigenschap die hij van zijn ouders en grootouders heeft geërfd. Zijn liefde voor de waarheid en zijn onvoorwaardelijke trouw aan zijn Heer en Meester hebben ervoor gezorgd dat hij al gauw in botsing kwam met mensen die de godsvrucht als iets winstgevends beschouwen. Het is veelbetekenend, dat het eerste artikel dat hij geschreven heeft voor het tijdschrift Skjulte Skatter (Verborgen Schatten), ging over de tekst: “Wie de geringe veracht, smaadt diens Schepper.” Wie in nood is over zijn eigen ellende en zich belast voelt door zijn aangeboren natuur, heeft in Kåre J. Smith altijd een verdediger gevonden.

Kåre J. Smith heeft een genadegave van God gekregen om geesten te beoordelen. Hij hoeft niet lang met iemand samen te zijn om te merken of die persoon zichzelf zoekt of de waarheid. Door de inhoud en de wijsheid die God hem heeft gegeven, komt hij vervolgens met de juiste woorden op het juiste moment.

Kåre J. Smith is een door en door echt en rechtvaardig man. Het is zijn grootste blijdschap om aan anderen uit te delen wat God hem heeft gegeven. Dit geldt zowel de aardse als de geestelijke goederen. In dit boek deelt hij zijn gedachten en belevenissen met de lezer, die daardoor een blik kan werpen in zijn diepe inzicht in Gods woord en in de wijsheid die hij uit de hemel heeft ontvangen. Wie dit boek onbevooroordeeld leest, kan niet anders dan zich aangespoord voelen om zijn leven te beteren en te bidden om meer liefde voor zijn medemensen.

Het boek is ook een verslag van een deel van de gebeurtenissen die de gemeente rond 1990 doormaakte. Als zodanig is het een waardevolle historische bron voor de komende generaties.

Sverre L. Riksfjord





Inleiding


“Gij echter zijt een uitverkoren geslacht, een koninklijk priesterschap, een heilige natie, een volk (Gode) ten eigendom, om de grote daden te verkondigen van Hem, die u uit de duisternis geroepen heeft tot zijn wonderbaar licht: u, eens niet zijn volk, nu echter Gods volk, eens zonder ontferming, nu in zijn ontferming aangenomen.” 1 Pet. 2:9-10.

“Zo zijt gij dan geen vreemdelingen en bijwoners meer, maar medeburgers der heiligen en huisgenoten Gods, gebouwd op het fundament van de apostelen en profeten, terwijl Christus Jezus zelf de hoeksteen is. In Hem wast elk bouwwerk, goed ineensluitend, op tot een tempel, heilig in de Here, in wie ook gij mede gebouwd wordt tot een woonstede Gods in de Geest.” Ef. 2:19-22.

Het werk dat God graag in ons wil doen, gaat veel verder dan de mensen over het algemeen denken. Voor de meeste mensen die zich gelovig noemen is de gedachte aan een zo grote verlossing volkomen vreemd. Dat is voor hen een droombeeld, een onbereikbaar ideaal. Dat wij als mensen van vlees en bloed verlost en geheiligd zullen worden, zodat wij deel krijgen aan zo’n vorming, dát is het geloof dat eenmaal de heiligen is overgeleverd. Het woord van de Schrift spreekt in het Nieuwe Testament voortdurend over zo’n ontwikkeling en groei, nadat iemand met Christus verzoend is en zijn zonden vergeven zijn. “Want als wij, toen wij vijanden waren, met God verzoend zijn door de dood van zijn Zoon, zullen wij veel meer, nu wij verzoend zijn, behouden worden, doordat Hij leeft.” Rom.5:10.

Wij zullen dus ook verlost worden van die zonden, waarvoor we vergeving hebben gekregen. Een grondige verlossing is voor ons mogelijk gemaakt! Jezus zelf bidt voor ons dat dit zal lukken. Hij zal zelfs volkomen verlossen wie door Hem tot God gaan. Hebr. 7:25.

“Verblijdt u in de Here te allen tijde! Wederom zal ik zeggen: Verblijdt u! Uw vriendelijkheid zij alle mensen bekend. De Here is nabij!” Fil. 4:4-5. De persoonlijke verlossing waaraan wij deel krijgen, moet natuurlijk ook blijken in de omstandigheden van ons leven, in ons gezin en in ons gemeenteleven. Opgroeiende kinderen en jongeren verdienen het om dit te beleven in hun allernaaste omgeving – met hun ouders, broers en zussen thuis en samen met andere gelovige kinderen, jongeren en volwassenen in hun plaatselijke gemeente. Wanneer zij ouder worden, moeten ze net als Johannes kunnen zeggen: “Hetgeen was van den beginne, hetgeen wij gehoord hebben, hetgeen wij gezien hebben met onze (eigen) ogen, hetgeen wij aanschouwd hebben en onze handen getast hebben van het Woord des levens - het leven toch is geopenbaard en wij hebben gezien en getuigen en verkondigen u het eeuwige leven, dat bij de Vader was en aan ons geopenbaard is.” 1 Joh. 1:1-2.

Helaas maken de meeste mensen dit helemaal niet mee in hun leven. Misschien hebben ze vanaf hun kindertijd wel veel woorden van God te horen gekregen, maar als ze de zalving, de zegen en de kracht in het woord des Levens niet hebben meegemaakt, hebben ze ook niet de geestelijke erfenis gekregen, die een kind verdient.

Jezus zegt zelf dat hij gezalfd was om het evangelie te verkondigen en dat God Hem had gezonden om aan gevangenen loslating te verkondigen en aan blinden het gezicht, om verbrokenen heen te zenden in vrijheid, om te verkondigen het aangename jaar des Heren. Luk. 4:18-19. Dat is ook de uitwerking van de dienst van gezalfde broeders. Die is vrij van wettische druk en veroordeling, vrij van religieuze oppervlakkigheid en vrij van wereldse wijsheid. Daartoe is de Geest van vreze nodig. Paulus bewees bij verscheidene gelegenheden dat die ook in zijn hart was. “En bidt ook voor mij, dat mij bij het openen van mijn mond het woord geschonken worde, om vrijmoedig het geheimenis van het evangelie bekend te maken, waarvoor ik een gezant ben in ketenen. Dan zal ik daartoe vrijmoedig kunnen optreden, zoals ik behoor te spreken.” Ef. 6:19-20. Aan zulke onvervalste, geestelijke voeding is ook vandaag grote behoefte in ieder gezin en in elke gemeente. Diepgaande reiniging is nodig om elke andere soort verkondiging en elke andere leer te kunnen uitroeien. Dan pas komt er gezondheid en leven en dan is er de juiste voedingsbodem voor het leven en de heerlijkheid van Christus.

Dit boek is geschreven met de gedachte om een richtlijn te geven aan mensen die een diep verlangen hebben naar een rijker leven in Christus, zodat er in de gezinnen en in het gemeenteleven een ontwikkeling kan komen, die de bruid van Christus waardig is. Het is mijn verlangen dat er nu in deze eindtijd vaart komt in deze gezonde, aantrekkelijke en levenskrachtige ontwikkeling in elke gemeente, in elk gezin en in ieder persoonlijk.

Kåre J. Smith





Het rijk van mijn kindertijd


Allereerst wil ik mijn vader en moeder bedanken dat ik ben opgegroeid in een gezin dat gekenmerkt werd door levend en echt christendom. Bovendien was ons gezin ook gezegend met heel fijne buren, waar ik altijd dezelfde goede en gezegende geest proefde. Zo’n rijke en goede erfenis is helaas niet zo veel mensen in de geschiedenis gegund.

Ik wil ook mijn grote dankbaarheid uitdrukken voor broeders als Elias Aslaksen, Sigurd Bratlie, Aksel J. Smith en andere geliefde vrienden. Zij hebben heel veel voor mij betekend, vooral in mijn kinder- en jeugdtijd. Ik ben heel zeker een vrucht van hun leven en van hun verkondiging. Deze broeders konden troosten, hoop wekken en liefdevol vermanen, met grote ernst en vastheid. De warmte van hun liefde maakte dat je hun woorden heel gemakkelijk kon aannemen. Zij gedroegen zich nooit als een predikant, maar als een dienaar en broeder. Van zulke broeders is, als bij een ijsberg, boven water maar een klein deel zichtbaar, het grootste deel is verborgen. Laten wij allen hen navolgen!

Ik herinner me dat er in mijn kindertijd bij ons thuis een komen en gaan was van godvruchtige mensen en hun geest ademde zo’n liefde, dat die wel een diepe indruk moest achterlaten – zelfs in de ziel van een klein kind. Ik voelde hartelijke goedheid en zorgzaamheid bij die goede mannen en vrouwen, die zo eenvoudig en natuurlijk leefden naar het Woord, zonder enige vorm van grootsheid. Deze wederliefde die Jezus in hun hart gelegd had, kwam tot uitdrukking in hun vreugde en hun goedheid. Als kleine jongen al kon ik die liefde duidelijk proeven in hun leven. Dat liet onuitwisbare indrukken achter.

Persoonlijk en echt christendom maakt diepe indruk op de kinderziel. Dat bewerkt dat een kind al op zeer jeugdige leeftijd een sterke beleving en smaak krijgt van het koninkrijk der hemelen. Persoonlijk geloof ik dat het voor kinderen die opgegroeid zijn met levend christendom, moeilijk zal zijn om dat ooit te vergeten. Zulke mensen hebben hoe dan ook zoveel goede herinneringen in hun hart, dat die op de dag der bezoeking een krachtige hulp zullen zijn om de weg terug te vinden naar Gods vaderhart.

Deze herinneringen aan mijn kindertijd behoren in vele opzichten tot het rijk van mijn kindertijd, dat ook in vele opzichten een deel was van het koninkrijk der hemelen.





Mijn eerste levensjaren in Horten


Mijn ouders waren naar Horten verhuisd, voordat ik werd geboren. De belangrijkste marinewerf was in Horten, en die werd gebruikt door de Duitse bezettingsmacht. Daarom bombardeerden de geallieerden de werf; een enorme bommenregen viel op het marinecomplex. Mijn ouders moesten daarom evacueren uit Horten. Op 14 november 1944 werd ik geboren in het huis van mijn grootouders Karen en Peder Døviken in Krokstadelva. Later verhuisde ons gezin terug naar Horten. Mijn grootvader, Johan O. Smith, overleed in het jaar voordat ik geboren werd.

Mijn eerste twee levensjaren woonden wij in Horten. Ik kan me vanzelfsprekend niet zoveel herinneren uit die tijd, maar van latere bezoeken bij mijn grootmoeder thuis – Pauline Smith – kan ik me duidelijk de buitengewoon goede sfeer herinneren, die ik beleefde als een rotsvaste bescherming en een enorme veiligheid. Zonder dat ik helemaal kan uitleggen waarom, ervoer ik haar als een geweldige kracht in mijn leven. Ik heb veel gesprekken met haar gevoerd en haar goedheid en zorgzaamheid bemerkt. Dat betekende veel voor mij in mijn vroege kindertijd. Zij overleed toen ik bijna tien jaar was. Ik kan me die dag goed herinneren. Mijn ouders hadden ’s morgens vroeg bericht gekregen van haar overlijden. Ik zou juist naar school gaan toen mijn moeder vertelde dat oma was heengegaan. Ik voelde van binnen een grote leegte en een groot verdriet. Op weg naar school bleef ik stilstaan bij een oorlogsmonument voor mensen die gevallen waren in de strijd voor hun vaderland. Toen ik daar stond, dacht ik aan mijn grootmoeder. Ik herinner me dat ik God en de engelen bad om mij te bewaren nu ik mijn grootmoeder niet meer had. Toen zij van ons heenging, voelde ik dat iets wat veilig en goed was en wat ik nodig had, mij verlaten had. Daarom voelde ik het zo dat ik het heel erg nodig had dat God en de engelen de rest van mijn leven voor mij zouden zorgen.

Het huis van mijn grootouders in Krokstadelva was een centrum van het verzet in Eiker tijdens de Tweede Wereldoorlog. Mijn grootvader – Peder Døviken – was een koelbloedig man. Op zekere dag deden Duitse soldaten onverwacht een inval om de boerderij te doorzoeken op wapens of andere zaken die gebruikt werden in het verzet. De Duitsers gingen onder andere de hooischuur in en prikten met een hooivork op veel plaatsen in het hooi om te kijken of daarin iets verstopt was. Grootvader stond het allemaal kalm en rustig aan te zien en zei tegen de Duitse soldaten: “Hier zullen jullie niets vinden!” Ze vonden ook niets, want grootvader stond zelf op de plek in de houtopslag waar de wapens in een metalen kist begraven waren.

Een paar maanden nadat de oorlog in 1945 was afgelopen, zat ik als baby van zeven maanden op een kleed in de tuin van mijn grootouders. Toen kwam er een journalist van Buskeruds Blad om een reportage te maken over de verzetsbeweging in Eiker en over de rol die de familie van mijn grootmoeder en grootvader Døviken daarin had gespeeld. Er verscheen een groot artikel in de krant met de kop: “Gezin van elf – en allemaal bij de ondergrondse.” Dat waren dus mijn grootouders en al hun negen kinderen, die in het werk hadden meegeholpen. Aan het eind van het artikel stond: “In de loop van het gesprek kwamen we op de boerderij van Døviken, die prachtig en harmonisch in het landschap past. Niemand had kunnen vermoeden dat deze boerderij een van de belangrijkste centra van de ondergrondse was tijdens de oorlog. Ieder detail ademt vrede. Het paard dat ons achter het hek tegemoet komt, de waterput, alles – tot en met een klein ventje van 7 maanden dat tevreden op het erf op een kleed zit . De jongste telg van de familie Døviken, een kleinkind uit Horten, die vast ooit een gevaarlijke verzetsstrijder wordt”.

Deze moed en doortastendheid heeft mijn moeder ook geërfd. Vele keren is zij in gevaarlijke situaties geweest, ook met geesteszieke en onberekenbare mensen. Zij bezit de opmerkelijke gave om gedachten in goede banen te sturen, zodat zelfs geesteszieken rustig worden. Ze heeft vele sterke geloofsbelevenissen met God gehad. Eens zag ze een man die iemand anders in elkaar sloeg. Moeder riep: “Stop!” Toen ging ze naar hen toe en loste hun onenigheid op, waarna ze stilletjes weggingen. Als ik mensen moest uitkiezen die ik in oorlogstijd bij me zou willen hebben, zou mijn moeder een natuurlijke eerste keus zijn. Zij kent geen angst, en ik zou nooit bang zijn dat zij mij ooit in de steek zou laten. Voordat de opwekking in 1991 uitbrak, voelde ze zich wat oud en levensmoe en wilde ze misschien wel graag sterven om thuis te zijn bij de Here. Toen de opwekking kwam, leefde ze weer helemaal op en ze vindt vandaag de dag het leven werkelijk waard om te leven.





Onze jaren in Drøbak


Voordat we naar Oslo verhuisden woonden we ook een paar jaar in Drøbak. Dat was een heel goede tijd met veel dierbare, goede vrienden, veel gemeenschap, gezelligheid en blij gelach. Onze vrienden waren bijzonder menslievend en deden buitengewoon veel goeds voor ons als kinderen. Moeder was ook heel gastvrij en zorgzaam. Ze vond het fijn om het goed en gezellig te maken voor onze vrienden. Thuis hadden we geen badkamer en daarom mochten we elke week bij Ole Kristiansen thuis in bad. Ik kan me nog herinneren hoe we ’s winters in een deken gewikkeld naar huis gedragen werden nadat we in bad waren geweest.

De familie Kristiansen staat me bij als een zeer goede herinnering uit mijn kindertijd. Zij hielden buitengewoon veel van kinderen. Wij vonden het als kinderen altijd heel fijn als zij ons meenamen naar het strand, en ook op andere momenten veel tijd aan ons besteedden met spel en plezier. Dit alles werkte eraan mee dat ik een lichte en blije kindertijd kreeg. De engelen en Jezus en God en alle broeders en zusters staan mij bij als een mooie hof in mijn binnenste.

Uit die tijd herinner ik me de oude broeder Thorolf Eriksen als een bijzonder goede en aardige man. Hij werkte als loods, en ik kan me vooral een bepaalde boottocht herinneren toen het zwaar weer werd. De stuurman aan boord vroeg Eriksen om het roer over te nemen. Ik herinner me hoe kalm en rustig hij aan het roer stond. Als hij er bij was, voelde ik dat Jezus in de boot was en dat hij ons veilig de haven zou binnenloodsen – en dat deed hij ook.

Toen ik ongeveer vijf jaar was, viel ik naar beneden vanaf een ongeveer vijf meter hoge bergwand achter de zaal in Drøbak. “Nu val je te pletter,” dacht ik toen ik in de afgrond stortte. Maar er gebeurde iets wonderlijks: ik voelde duidelijk de handen van engelen die mij opvingen, zodat het net was of ik op een donzen dekbed terechtkwam.

Ik herinner me goed dat ik stralend van blijdschap naar huis rende en mama vertelde: “De engelen hebben mij opgevangen! Ik heb me niet eens pijn gedaan!”

In Drøbak heb ik mijn beste zondagsschoolleraar gehad. Hij hield namelijk superkorte toespraken en daarom was het veel gemakkelijker om te onthouden wat hij had gezegd. Van lange toespraken kon ik meestal maar erg weinig onthouden en die waren voor mij daarom ook niet tot hulp. Zouden kinderen in deze tijd niet net zo zijn?

Er was ook een winkel in Drøbak die ik mij goed herinner als iets moois uit mijn kindertijd. Dat was een snoepwinkel met de naam “Het Kinderparadijs”. Bij ons thuis was het gewoon om het paradijs te verbinden met de hemel. Ik weet nog goed dat ik buiten de winkel stond en door de winkelruit naar binnen gluurde.

Ik liet mijn fantasie de vrije loop. Ik kon me levendig voorstellen hoe heerlijk het was in de hemel. Hier zag ik snoep in alle mogelijke kleuren en vormen. Ik had een bijzondere voorliefde voor gelei; dat was mijn lievelingstoetje. Ik wist zeker dat ik in de hemel gelei zou krijgen zo veel en zo vaak als ik maar wilde. Het duurde nog even voordat ik begreep dat de hemel wel wat meer was dan gouden straten, mooie muziek en “Het Kinderparadijs”!

Uit de tijd in Drøbak zal ik nooit Elise Pettersen vergeten, die kindersamenkomsten met ons hield. Zij was ongetrouwd en haar aan God toegewijde leven heeft een onuitwisbare indruk op mij gemaakt. Tegelijkertijd was zij heel eenvoudig en natuurlijk in alles wat ze zei en deed. Ze had ook de bijzondere eigenschap om zichzelf helemaal niet gewichtig voor te doen en ze kon hartelijk lachen om haar eigen fouten. Bovendien kon ze fantastisch goed vertellen – vooral verhalen uit het oude testament. Dat gaf mij al vroeg inzicht in het leven en werk van de geloofshelden. Door haar levende geloof in God was zij zelf een enorme trekkende kracht tot de Zoon.

In die tijd raakte vader zijn timmerwerkplaats kwijt. Daardoor waren er een tijd lang weinig inkomsten. Op een dag dat we weer zo weinig te eten hadden, en mijn moeder tot God had gebeden omdat ze geen idee had wat ze op tafel moest zetten, kwam Elise Pettersen een beetje verlegen bij ons binnen. “Ik heb onderweg iets voor jullie gekocht” zei ze zacht. God had in haar binnenste gewerkt, zodat ze een winkel was binnengelopen en onder andere melk, brood en beleg had gekocht. Ze kwam werkelijk als door God gestuurd op het juiste moment. Zulke belevenissen hadden we vaak met haar.

Elise Pettersen logeerde af en toe een paar maanden bij ons en ze hielp mijn moeder vaak in die tijd dat ik opgroeide. Zij stond als een sterke toren in mijn kinderziel – een toren als teken van Gods onwankelbare goedheid. Ze had felle, bijna zwarte ogen. Als er vreemde kameraden kwamen die naar mij vroegen, keek zij ze doordringend aan. Sommige van mijn schoolkameraden zeiden dat ze niet bij mij thuis durfden te komen vanwege haar zwarte ogen. Dat deed ze natuurlijk om mij te beschermen en te bewaren.

Wanneer ze mijn moeder hielp in het huishouden, herinner ik me dat ze altijd de Bijbel in haar ene hand hield terwijl ze met de andere in de pap roerde. Ze lachte, bad tot God en had een fantastisch goed humeur. Bij al het werk en alle moeite had ze tijd voor ons. Voor haar was dat allemaal heel natuurlijk en gewoon.

Toen ik vijftien of zestien jaar was, kreeg ik het gevoel dat sommige mensen mij niet mochten. Dat was een moeilijke tijd voor mij. Elise Pettersen drong er in die tijd bij mij op aan dat ik niet zou ophouden de samenkomsten te bezoeken. Ze beloofde mij tien kronen voor elke maand die ik bleef gaan. Dat maakte diepe indruk op mij. Niet zozeer om die tien kronen, maar om haar goede en warme hart bleef ik de samenkomsten bezoeken.

Dit kan menige ongetrouwde zuster wakker schudden. Bedenk eens wat een fantastische invloed je kunt hebben op mensen tot ver in de toekomst, als je eenvoudig van hart voor God leeft.

Ik begreep dat veel van de mensen die bij ons thuis kwamen een verborgen leven hadden met Christus in God en dat zij niet voor het aangezicht van mensen leefden. Dat maakte op mij als kind een diepe indruk. Zij waren als vuurtorens en bergen rondom Jeruzalem – zo goed en veilig was het. Door wat zij zeiden en deden waren zij als een bescherming tegen het kwade. Ik weet zeker dat velen van hen letterlijk hun leven hadden willen geven om mij te redden. Zo tastbaar voelde ik hun liefde.





Hoe wij in Grefsen belandden


De werkplaats die mijn vader in Drøbak huurde, had een huurcontract dat na vijf jaar afliep. De verhuurders waren oudere mensen. Toen de vijf jaar om waren wilden zij het huurcontract niet verlengen. Vader moest daarom iets anders zoeken om aan onderdak en werk te komen. Een familielid van mijn moeder – Herman Solberg – had een stuk grond in Tyristrand. Dat kon vader kopen. Hij had gehoord dat er een bouwvergunning afgegeven zou worden voor die wijk. Mijn vader was de enige die zo’n vergunning had aangevraagd. Op een dag ging hij naar het provinciehuis in Drammen om dit te regelen. Hij stelde zich voor en zei dat hij een bouwvergunning had aangevraagd in Tyristrand. De ambtenaar kon echter niets vinden in het archief. Ze zocht overal, maar de aanvraag bleek onvindbaar.

Daarop ging vader naar het telegraafkantoor, waar hij Herman Solberg opbelde om te vertellen dat de aanvraag niet ontvangen was op het provinciehuis. Toen bleek dat het hoofd van de afdeling bouwtoezicht in Tyristrand ook voorganger was bij de Indre Misjon (een Noors kerkgenootschap). Hij had de aanvraag achterovergedrukt, omdat hij bang was dat er een dwaalleer in het dorp zou komen!

Mijn vader moest dus onverrichter zake terug naar huis. Toen hij ’s middags in Oslo kwam om de bus naar Drøbak te nemen, reed die voor zijn neus weg. “Dit is echt de boze dag,” dacht hij, maar plotseling zag hij een bus die naar Kjelsås ging. Omdat de volgende bus naar Drøbak pas een paar uur later ging, kreeg hij een ingeving om Edwin Bekkevold te bezoeken, nu hij toch in de stad was. Toen vader in Grefsen aankwam zei Bekkevold: “Je broer Aksel Johan Smith is hier geweest en hij zei dat je gaat bouwen in Tyristrand.” Vader vertelde toen wat er gebeurd was met de bouwaanvraag en dat hij niet precies wist wat hij daarmee aan moest.

Toen zei Edwin Bekkevold plotseling tegen zijn vrouw: “Zeg Ingrid, wij hebben toch nog een stuk bouwgrond en geen van de kinderen wil het hebben. Die willen toch alleen maar reizen.”

“Is dat niet iets voor jullie, Helge?”

“Als de kinderen het niet willen, wil ik het graag hebben,” antwoordde vader.

En zo gebeurde het.

Vader belde Aksel J. Smith en vroeg ook hem om raad. Zijn advies was duidelijk: “Meteen doen – ik zal borg voor je staan!” Zijn moeder had hem aangespoord om mijn vader zonodig te helpen, omdat hij zelf het huis in Horten had overgenomen van hun ouders.

Toen ons gezin naar Oslo ging verhuizen, kregen we overal “ja” te horen. Vader mocht zelfs een huis bouwen dat tien vierkante meter groter was dan volgens de regels toegestaan was, omdat wij een groot gezin hadden. Dat leidde ertoe dat Rakel en Sigurd Bratlie – die tot dan toe bij David Myhre hadden ingewoond – in een gedeelte van ons huis kwamen wonen toen de familie Myhre zelf de ruimte nodig had in hun betrekkelijk kleine woning.

Zoals Jozef Gods wonderlijke leiding en goedheid ondervond, beleefden ook wij dat wat door sommige mensen ten kwade werd uitgedacht, door God op de allerbeste wijze ten goede gekeerd werd.





Mijn kinder- en jeugdtijd in Grefsen


Ik was ongeveer acht jaar toen we naar Grefsen in Oslo verhuisden. We werden buren van Rakel en Sigurd Bratlie, Ingrid en Edwin Bekkevold en Anna en Bjørn Bekkevold. Voor mij was dit “Het gelukkige straatje.” Vele broeders hebben daar een tijdje gewoond. Geliefde vrienden als Gjermund Skreosen, David Nielsen, Peter Gangsø, Gunnar Kristensen en vele anderen woonden op kamers bij ons of bij Edwin Bekkevold. Ik kan me heel goed herinneren dat zij tijd voor ons namen en het voor ons zo fijn maakten in onze kinderjaren.

In die tijd hadden we bidstonden met Karen Marie Eriksen, die toen een jaar of veertien, vijftien was. Wij baden zo goed we konden. Ikzelf begreep niet zoveel van de ernst die mijn zus Eva en anderen hierin legden. Maar ik herinner me goed dat Lise Bekkevold luidkeels bad. Zij was een klein meisje van zes, zeven jaar, dat waarschijnlijk ergens de uitdrukking ‘begeerten der jeugd’ gehoord had. Ze bad met grote vrijmoedigheid om daarvan verlost te worden. Ik wist niet wat ‘begeerten der jeugd’ waren, maar ik dacht er erg over na. Ik herinner me ook dat ik dacht dat het wel iets heel fijns moest zijn om die ‘begeerten der jeugd’ te overwinnen, omdat Lise erom bad. Ten slotte begon ik ook te bidden om overwinning op de begeerten der jeugd, ook al wist ik niet wat dat was. Maar dat wist Lise vast ook niet.

We gingen vaak op bezoek bij familie en vrienden in Krokstadelva, waar we langzamerhand veel neefjes en nichtjes kregen. We hielden als kinderen veel samenkomsten waar ik meestal de leiding had en waar mijn zusjes, neefjes en nichtjes zich netjes moesten gedragen. Ze moesten allemaal een bijbel hebben en de zusters moesten een hoofddoek op. Ik nam de rol van Elias Aslaksen of Sigurd Bratlie op me, want die hadden immers veel gezag. Het was heel belangrijk dat iedereen gehoorzaam was. Ik ging gewoonlijk op een stoel staan en hield dan een donderpreek tegen mijn broertje en zusjes, neefjes en nichtjes. Ik wilde bekering en verlossingsvreugde zien! We waren vrijmoedig en baden, zongen en getuigden. Het zag ernaar uit dat ze allemaal iets aan de samenkomst hadden gehad. Dan was ik ook tevreden.

Ik vond ook dat alles op orde moest zijn. Vooral brandoefeningen vond ik belangrijk en ik verdiepte mij erin hoe deze oefeningen moesten verlopen. Een belangrijke oefening was om langs een touw tien meter af te dalen vanaf de zolderverdieping. Sigurd Johan Bratlie was tamelijk klein en ook tamelijk mollig. Het leek me nogal bedenkelijk dat hij zou gaan touwklimmen. Ik bond hem daarom aan het touw vast. Deze brandoefeningen hielden abrupt op toen Sigurd Johan op een dag met het touw om zijn middel vrolijk naar tante Rakel zwaaide, die op de bovenverdieping achter het keukenraam stond!





Verbeelding en fantasie


Als kind had ik een nogal levendige fantasie en ik kon me heel gemakkelijk een voorstelling maken van wat anderen vertelden. Een bijzondere herinnering heb ik aan een kinderconferentie die ik toen meemaakte. Er was opwekkingssamenkomst en broeder Ole Olsen bad voor mij dat ik koning en priester zou worden. Dat sprak mij aan en ik geloofde het met volle overtuiging. Ik zag een koning met grote waardigheid voor me en in prachtige kleren en ik droomde weg in die rol. Toen ik na de samenkomst de zaal uitliep, vroeg een van mijn vriendjes waar Olsen om had gebeden met mij. Ik vond het helemaal niet leuk dat hij begon te lachen toen ik vertelde dat Ole Olsen erom had gebeden dat ik koning en priester zou worden. Ik werd zo boos dat ik hem een pak slaag gaf – want ik kon niet hebben dat hij aan iets kwam waar ik zo kinderlijk in geloofde.

Ik speelde graag met leeftijdgenoten, maar ik vond het ook niet erg om alleen te zijn. Op zulke momenten kroop ik ook wel eens in een donkere kast. Daar beleefde ik mijn fantasieën in mijn gedachten. Ik kan me nu nog herinneren dat ik in mijn verbeelding daar in die kast grote zeeslagen voerde. Ik was vaak de zeeheld Tordenskjold, die in grote zeeslagen de Zweedse vloot versloeg en die in Zweden de bijnaam “De schrik van het Kattegat” droeg.

Toen ik een jaar of acht was, zouden mijn vader en ik met de tram naar de samenkomst gaan. Bij de tramhalte stonden we een tijdje te wachten, en waarschijnlijk waren papa en ik allebei in gedachten verzonken. Er gebeurde namelijk het volgende: de tram kwam, papa stapte in, betaalde voor ons beiden en ging zitten. Ik bleef in gedachten verzonken bij de halte staan. Plotseling schrok ik op. Papa was weg! Terwijl de tranen opkwamen, rende ik bang naar huis, naar mama. “Papa is weg – Jezus is teruggekomen!” zei ik.

“Nee hoor, Jezus is nog niet teruggekomen,” zei mama, “Ik ben hier toch!”

“Jawel, papa verdween zomaar – hij was plotseling weg. Jezus is wel teruggekomen!”

“Stonden er ook nog anderen met jullie op de tram te wachten, Kåre?” vroeg mama.

“Ja, er stonden een heleboel mensen te wachten.”

“Verdwenen ze allemaal, Kåre?”

“Ja, plotseling waren ze allemaal weg!”

“Jezus heeft vast niet al die andere mensen opgehaald en ons hier achtergelaten,” zei mama.

Toen begreep ik dat mama wel gelijk moest hebben.

Een paar minuten later ging thuis de telefoon. Het was papa. Hij was op de Grote Markt uit de tram gestapt. Daarvandaan was hij de winkelstraat in gelopen totdat hij ineens tot de ontdekking kwam: “Hé, waar is Kåre? Hij is vast in de tram blijven zitten!”

Vader rende naar de volgende halte, maar daar vond hij mij ook niet. Uit een telefooncel belde hij naar huis en zei tegen moeder: “Kåre is doorgereden met de tram, hij is niet met mij uitgestapt op de Grote Markt. Ik kan hem nergens vinden!”

“Kåre is niet doorgereden met de tram, Kåre is bij mij thuis”, zei mama. Ze vertelde hem wat er werkelijk gebeurd was.

Of het nou gedachten waren over Gods woord, of gedachten aan de rekeningen voor het nieuwe huis, die vader die dag in beslag namen, durf ik niet met zekerheid te zeggen. Hoe dan ook, ik heb mij wel eens afgevraagd of ik ook wat erfelijk belast ben.

Al die belevenissen als kind maakten mij opgewekt en blij en ze gaven mij ook hoop voor de toekomst. Langzaam maar zeker kwam ik erachter dat ik bij sommige andere mensen in de gemeente niet dit levende christendom aantrof. Het kwam mij voor dat zij op macht en positie uit waren en dat die dingen voor hen het belangrijkste waren. Ik beschouwde hen als ‘bespieders’ die klaarstonden om meedogenloos over de geringste overtreding heen te vallen. Dat maakte me een beetje bang, en hun inspanningen maakten dat ik me niet zeker voelde over wat hen dreef in hun godsverering. Ik was doodsbang voor deze ‘bespieders’ – en terecht. Zij hadden niet de gezindheid van Christus en dat heeft de geschiedenis later ook bewezen.

Edwin Bekkevold was de leidende broeder van de gemeente in Oslo. Ik was bang voor hem. Als we jarig waren, vroeg hij ons vaak wat we graag wilden hebben. Voordat we konden antwoorden, zei hij dan vaak: “Je wilt zeker een paardenvijg aan een lang touw.” Daar werden we een beetje verlegen van.

Bekkevold gaf veel om bomen en om alles wat groeit en bloeit. Eens had ik een nieuw, scherp pioniersmes gekregen. Het duurde niet lang of ik probeerde het uit op een boom in de tuin. Het mes liet een mooi, wit litteken achter waar de bast was afgescheurd. De reactie liet niet lang op zich wachten. Ik moest naar de stad om entwas te kopen en de boom zo goed als ik kon herstellen. Maar dat was nog niet genoeg. De ‘proeve van mannelijkheid’ kwam, toen mijn ouders wilden dat ik Bekkevold om vergeving ging vragen voor de beschadigde boom. Ik probeerde er onderuit te komen, maar dat lukte niet. Mijn vader en moeder beloofden voor het raam te gaan staan en voor mij te bidden terwijl ik erheen ging om het goed te maken. Ik weet nog goed dat ik doodsbang was dat hij me zou ‘opeten’ – ik zat erg in over de afloop. Ik huilde en was bang, maar met horten en stoten stamelde ik uiteindelijk dat het me speet wat er met de boom was gebeurd. Hij stond stil naar me te kijken en toen zei hij: “Kom maar binnen, Kåre.” Toen ik binnen was, zegende hij mij en hij ontfermde zich over mij als over een zondaar die genade ontving. Toen begreep ik dat hij niet zo was als ik me hem in mijn fantasie had voorgesteld! Sindsdien heb ik altijd een gezegende en goede verstandhouding met hem gehad – tot de dag van zijn dood. Ik ben ook met hem en zijn vrouw mee geweest op hun laatste reis naar Finland kort voor zijn dood.





Enkele belevenissen uit de moeilijke tienerjaren


In mijn vroege jeugd was ik in veel opzichten een stille en bescheiden jongen, maar ik dacht veel na. Het leven dat ik bij deze goede mensen meemaakte, trok mij heel erg aan.

Om de een of andere wonderlijke reden mochten we destijds niet naar de jeugdsamenkomst voordat we zestien jaar waren. Bij sommige mensen leefde blijkbaar het idee dat kinderen niet beïnvloed moesten worden. Dat maakte het natuurlijk moeilijk voor alle dertien-, veertien jarigen, die niet op een goede en natuurlijke manier werden opgevangen, toen ze niet meer naar de kindersamenkomsten gingen. Er heerste het wonderlijke inzicht, dat we de wereld in moesten gaan en nederigheid moesten leren en dat we getuchtigd moesten worden om ons te bekeren. Daarom verdwenen veel van mijn leeftijdgenoten al op jonge leeftijd.

Naarmate de tijd verstreek, kwam in mijn gedachten steeds vaker de vraag op: “Is dit werkelijk de gemeente van de levende God?” Maar in het diepst van mijn hart wist ik het wel; er moest wel iets bijzonders zijn aan de gemeente. Ik had immers het Woord des levens geopenbaard gezien in veel dierbare broeders en zusters.





Strijd op school


Vanuit christelijke kringen kwam veel smaad over de godsdienstige beweging, die ze de ‘Smiths Vrienden’ noemden. Aangezien onze grootvader de grondlegger was en wij dezelfde achternaam droegen, kregen we dat ook duidelijk te merken. Op school kwam er ook veel smaad van sommige leraren, die extra grof waren. De gemeente en de verkondiging die zij als een verschrikkelijke dwaalleer beschouwden, maakten zij bespottelijk. Dat leidde ertoe, dat ik op school ook vogelvrij verklaard was. Menig keer werd ik zo in elkaar geslagen dat ik zeer verslagen thuis kwam. Dat heeft mij al vroeg geleerd om te strijden voor mijn geloof en voor mijn leven als christen. Na verloop van tijd leerde ik vechten en trucjes toe te passen en ten slotte kon ik ze allemaal aan. Toen pas lieten ze me met rust en durfde niemand mij nog iets te doen. Ik had een leraar die Holtskog heette. Die kwam op een dag naar me toe en zei: “De gemeente is goed, Kåre, daar kun je gerust voor vechten!” Dat troostte mij toen heel erg. Hij was mijn hoofdonderwijzer – streng, maar ook heel goed.

Bij dit verhaal hoort dat mijn vader, ruim tien jaar nadat ik van school was, deze inmiddels gepensioneerde leraar ontmoette. Op een dag, toen het verschrikkelijk regende, kwam hij bij ons thuis schuilen. Hij vroeg toen met grote belangstelling aan mijn vader: “Hoe is het verder met Kåre gegaan in zijn leven?” Mijn vader kon toen verheugd vertellen: “Met Kåre is het heel erg goed gegaan! Hij is nu zendeling in Zweden en Finland en doet zijn best om mensen voor Christus te winnen.” Toen begon mijn oude leraar te huilen en zei: “Nee maar, ik heb dus de leraar mogen zijn van iemand die zendeling is geworden!”





Strijd in de gemeente


Als zestienjarige zat ik rustig op mijn eerste jeugdsamenkomst te luisteren naar de verkondiging. Plotseling stormde de jeugdleider op mij af, greep mij bij de arm en smeet mij de zaal uit. Mijn oudere zus vroeg hem wat ik gedaan had, dat hij zo reageerde. Toen kwam hij ermee dat ik niets verkeerds had gedaan, maar dat hij mij had aangepakt, omdat ik het dichtst bij zat. Toen besloot ik maar liever thuis te blijven van de jeugdsamenkomsten. Mijn moeder begreep dat dat slecht voor mij zou kunnen uitpakken, en vermaande mij indringend om nooit iets tegen iemand te krijgen, want ze was bang dat ik anders kapot zou gaan aan bitterheid. Toen die broeder mij om vergeving kwam vragen, aanvaardde ik dat. En ik kreeg ook nog een grote banaan van hem!

Meerderen van hen, die ik beschouwde als de ‘sergeanten’ binnen de gemeente, namen deel aan het kinder- en jeugdwerk, en ook aan ander werk in de gemeente. Ik voelde dat er door hen iets vreemds de gemeente binnenkwam, iets wat er vanaf het begin niet was geweest. Verschillende van deze mensen kwamen uit de godsdienstige wereld en zij brachten iets van dat wettische bouwwerk mee in hun dienst in de gemeente. Ze hadden bijvoorbeeld sterke meningen en opvattingen over hoe kinderen zich moesten gedragen, hoe ze in de samenkomst moesten zitten, hoe ze moesten spelen, enzovoorts. In velerlei opzicht had ik het gevoel dat ik met ijzige kou werd behandeld, waardoor er in mijn goede en warme kinderhart iets bekoelde. Toch heb ik altijd geweten, dat het oorspronkelijk niet zo was. Ik had dat nooit meegemaakt van de broeders en zusters, die voortdurend in en uit liepen in het gastvrije huis van mijn ouders. Maar die anderen gingen tegen ons tekeer en zij zouden wel uitmaken hoe wij ons moesten kleden en hoe wij ons in andere uiterlijke dingen moesten gedragen. Deze gedachten kwamen in hun woorden en daden tot uitdrukking. Als we hun instructies en meningen niet opvolgden, had in ieder geval ik het gevoel dat het hellevuur nabij was.

De kerstfeesten in Oslo waren een eindeloze lijdensgeschiedenis. Het begrip van de leidende broeder over de noodzaak om je kinderen te tuchtigen, maakte dat ik het woord ‘kerstfeest’ een andere inhoud gaf: het feest rondom de ‘juletre’ (Noors voor ‘kerstboom’) leek meer op een feest rond de ‘juling-tre’ (stok om mee te slaan)! Hij had vast het gevoel dat hij van de gelegenheid gebruik moest maken, wanneer er zoveel ouders en kinderen bij elkaar waren. Het kerstfeest, dat eigenlijk een gezegend feest voor de kinderen en de gezinnen zou moeten zijn, werd dus gebruikt voor een sterke verkondiging over de betekenis van tucht en slaag. Het was voor ons als kinderen niet voldoende om stil naast je ouders te zitten. Ik kan me zelfs herinneren hoe hij tegen onze ouders brulde dat de kinderen niet alleen stil moesten zitten, maar dat ze ook wakker moesten zijn! Als we in de loop van de samenkomst op vaders’ schoot in slaap vielen, mochten we niet op de voorste rijen zitten. Veel hiervan werd natuurlijk gedaan bij gebrek aan wijsheid. De oudste broeder was een goede man, maar zijn onverstandige optreden, onder andere op dit gebied, zorgde voor een voedingsbodem waarop een ‘sergeantsorde’ kon ontstaan, die enkele donkere schaduwen wierp op het mooie rijk van mijn kindertijd.





Het pakje sigaretten


Een andere zogenaamde ‘bespieder’, een medewerker op de kindersamenkomsten, bekeek ons voortdurend met wantrouwen. Het was duidelijk dat hij graag iets verkeerds bij ons wilde vinden, zodat hij dat kon aanpakken.

Op een keer had ik een grote sleutelbos in mijn broekzak, die waarschijnlijk door de stof heen min of meer de vorm van een doosje had. Die broeder wist zeker dat het een pakje sigaretten was. Plotseling – midden onder een getuigenis – stortte hij zich op mij, legde mij op de grond en maakte mijn zakken leeg. Groot was zijn teleurstelling, toen hij er achter kwam dat hij alleen maar een sleutelbos had gevonden! Op die dag wurgde hij mij bijna, niet alleen lichamelijk, hij smoorde ook bijna het leven van God dat in mij was! Dankzij de vurige gebeden en vermaningen van mijn moeder, heb ik, ondanks alles, haar leven en godsvrucht mogen ervaren als een bewarende macht in die jaren van strijd.

In mijn vroege jeugd heb ik mij in veel opzichten vogelvrij gevoeld en ik begon mij daarbij steeds meer dingen af te vragen. Hoe konden ze zich zo gedragen tegenover mij en anderen in ons gezin? Ik denk zelf dat het veel te maken had met het feit, dat mijn vader het niet eens was met de leidende broeder in zijn visie op de opvoeding van kinderen. Ik kreeg iedere keer pijn in mijn buik als mijn vader iets ging zeggen, nadat de leidende broeder over kinderopvoeding en tucht had gesproken. Dan zei hij: “Zo handelde mijn vader (d.i. Johan O. Smith) niet!” Dat wekte natuurlijk grote ergernis bij de ‘ondergeschikten’ die in de leidende broeder geloofden en daarom hun woede en antipathie op ons kinderen botvierden. Voor mij is het geen wonder dat vrijwel iedereen die op deze manier te werk ging, vandaag de dag buiten de gemeente is, op een paar na, die zich hebben bekeerd. Het leven heeft mij later geleerd, dat God zulke zaken nauwkeurig volgt, en op zijn tijd openbaart Hij zich met kracht en waardigheid.





Als anderen onrecht lijden


Ik heb mij nooit uit lafheid of vrees aan andere mensen onderworpen. Maar ik was altijd onder de indruk van mensen die ergens voor stonden en bereid waren daarvoor in de bres te springen. Dit heeft er ook voor gezorgd dat ik veel interessante levenservaringen kreeg, waarbij ik merkte dat God met mij was.

Als zeventienjarige was ik een keer bij een afsluitingsfeest geweest van het bedrijf waar ik toen werkte. Op weg naar huis kwam ik langs een taxistandplaats, waar een lange rij wachtenden stond. Daar waren twee jongens die tegen een oudere vrouw aan stonden te duwen.

“Jullie moeten achteraan sluiten,” zei ze.

Maar die jongens waren ruw en ze drongen zich naar voren. De andere mensen in de rij werden bang. Toen ik zag dat een van die jongens een vrouw sloeg, werd ik grimmig. Ik ging voor de hele rij staan en zei tegen ze: “Slaan jullie vrouwen?”

“Ik sla m’n opoe zelfs,” antwoordde de ene stoer.

Dat had hij niet moeten zeggen. Hij kreeg die avond een flink pak slaag. Naderhand kwamen twee politieagenten mij bedanken. “We hielden ze al in de gaten. Ze zijn een plaag voor anderen en zorgen overal voor narigheid. Hartelijk bedankt!”





Op zee


Toen ik zestien of zeventien jaar oud was, vroeg ik mijn ouders of ik naar zee mocht. Ik was sterk in twijfel over de gemeente en had er behoefte aan om op mezelf te zijn en over het leven na te denken. Zij gaven mij daarvoor hun zegen en als zeventienjarige ging ik voor een jaar naar zee. Een vraag die voortdurend bij mij opkwam was: “Is de gemeente voor mij het juiste?” Ik benutte de tijd aan boord door veel in de bijbel en in de Nagelaten brieven van Johan O. Smith te lezen en over het leven na te denken. Ik bad ook veel. Als ik tijdens de nachten in de tropen vrij had, stond ik wel naar de sterrenhemel te kijken. Op die momenten voelde ik dat de Vader mij zo sterk trok, dat ik vaak gewoon stond te huilen. Ik kwam in nood over mijn eigen zonde en ik merkte dat de Vader heel dichtbij was.

Op een van die reizen, in oktober 1962, moesten we naar de Verenigde Staten en we koersten op het continent af. Toen we bij Cuba kwamen, begonnen er Amerikaanse gevechtsvliegtuigen om ons heen te cirkelen. We kregen het bevel om de vlag te hijsen en ons te identificeren. Het bleek dat er Sovjet marineschepen op slechts enkele zeemijlen achter ons voeren. Die waren uitgerust met raketten die op Cuba geïnstalleerd zouden worden. De koude oorlog was tot een climax gekomen en de wereld stond aan de rand van een derde wereldoorlog. Alle nieuwsuitzendingen gingen over de gespannen wereldsituatie en het woord Cuba kwam telkens terug. De kapitein kreeg orders van de ambassade om naar de dichtstbijzijnde Amerikaanse haven te gaan. Aan boord heerste een heel bedrukte en gespannen stemming. In mijn nood bad ik tot God, maar ik dacht dat het voor mij te laat was om nog bij de Bruid van Jezus te kunnen behoren. Maar evengoed was het heerlijk om zekerheid te hebben dat ik niet verloren zou gaan. Achteraf is het wonderlijk om te bedenken dat God mij zo genadig is geweest en mij nog zo veel jaren in zijn dienst heeft gegeven.

Doordat ik onder de wet bewaard gebleven was, had ik niet zoveel zonden op mijn geweten, maar in die tijd werd de Zoon aan mij geopenbaard. De directeur van de rederij was erg goed te spreken over mij en bood mij een goede machinistenopleiding aan, terwijl ik volledig zou worden doorbetaald. Ook al had ik eigenlijk heel veel zin in het zeemansleven, ik kon niet anders dan hem bedanken voor zijn aanbod en naar huis gaan. Ik voelde mij zo sterk aangetrokken tot het hemelse, dat ik er naar verlangde om mijn hart helemaal aan Jezus te geven. Op de zomerconferentie, toen ik achttien jaar was, vroeg ik tijdens een opwekkingssamenkomst om voorbede en toen bad broeder Bratlie met mij. Het was wonderlijk heerlijk om met God alles in orde te hebben en om dat voor de mensen te belijden!

Ongeveer veertien dagen na mijn bekering kreeg ik een brief van broeder Sigurd Bratlie waarin hij mij indringend vermaande om de tucht van de Vader der Geesten aan te nemen. “Niets heeft zo’n gunstige uitwerking op onze geest als de tucht,” schreef hij. Later in mijn leven had ik die vermaningen, die toen al zeker in een profetische geest geschreven waren, hard nodig.





Een belevenis uit de tijd in Stockholm


In Stockholm werkte ik bij een bedrijf, waar meer dan tweehonderd van de medewerkers in staking gingen, omdat ik niet bij een vakbond was aangesloten. De bond had een enorme macht in dat bedrijf. Ik wilde geen lid worden, omdat de vakbond sterk communistisch en politiek actief was. De vakbondsleden waren razend. Eén van mijn collega’s spuugde naar me en een aantal stond met hun vuist onder mijn neus, toen ik op mijn werk kwam.

“Ik zou jou graag eens onder handen nemen,” zei een van hen.

“Doe maar,” zei ik.

“O ja, wat gebeurt er dan?” vroeg hij.

“Daar kom je wel achter, als je je dan nog iets kunt herinneren!” antwoordde ik.

Ik voelde mij vol van kracht en van de geest der heerlijkheid. Daarna ging ik naar het kantoor van de baas. Ik sloeg met mijn vuist op tafel en zei tegen hem: “Ik moet mij hier een weg banen door een mensenmassa die mij haat en jij doet niks! Ik word lastig gevallen, omdat ik op mijn democratische rechten sta. Ik heb net zo goed als jullie recht op een eigen mening en het recht om anders te denken. Hoe durven jullie je zo te gedragen? Dit zal jullie duur komen te staan!” Toen stond hij te trillen op zijn benen.

De dag erop voorzag ik de baas van goede raad hoe hij een eind moest maken aan het teisterende gedrag van de vakvereniging. Toen ik op vrijdagmiddag wegging, dachten de meesten vast dat ze voorgoed van me af waren. Maar natuurlijk was ik op maandagochtend weer present: “Hallo jongens, het is zeven uur. Zullen we maar aan het werk gaan?” De leider van de vakvereniging kwam naar me toe en toen heb ik hem zo onder handen genomen dat hij alleen nog maar kon ‘piepen’.

Geestelijke oorlogvoering geeft blijdschap en vrede in het hart. Wij moeten Gods wil doen en trouw zijn aan het spreken van de Geest. Dan worden we vrij en gelukkig. Paulus beriep zich op de keizer – die zou niet zomaar voor iemand partij trekken. De meeste mensen komen in het vlees terecht als ze gaan strijden, maar oorlogvoeren moeten we leren, zodat we volbloed strijders voor de Here worden. Het moet ons in het bloed gaan zitten en ons leven worden. Wees wat je bent – wees “volgevederd”, zoals ze in het Zweeds zeggen. Doe het omdat je enthousiast bent “voor je land en voor je volk” – voor datgene waarvoor je strijdt. Gebruik zulke gelegenheden niet als een springplank voor iets waar je zelf later goed aan kunt verdienen. Sta voor wat je gelooft – of het nu leven of dood brengt! Wij moeten met huid en haar aan de Here overgegeven zijn. Zulke ‘gesnedenen’ zijn de drijfkracht in de gemeente. Matt. 19:12. Die hebben zichzelf willens en wetens afgesneden van de mogelijkheden in deze wereld. De bruggen naar deze wereld zijn in vlammen opgegaan en zij zijn het koninkrijk der hemelen waardig.

Alle herders onder ons waren goeddoende en vrijgevige mensen, in tegenstelling tot de ‘sergeanten’, die gierig en egoïstisch waren. Die dachten en handelden naar wat hun zelf voordeel kon opleveren. De herders zijn voor anderen opgekomen en voor ze in de bres gesprongen, ook al leek het of ze er zelf bij in zouden schieten. Zo werkten zij om te beschermen en te redden. Van andere mensen kun je zeggen dat ze goede broeders en zusters zijn, maar ze zijn nooit voor iemand of iets opgekomen of de strijd aangegaan. Zij doen pas iets als ze zien hoe het zal gaan aflopen. Dat zijn toch geen ware herders.





Barbecuen


Barbecuen was vroeger in Noorwegen niet zo gewoon. Sommigen zagen barbecuen ontaarden in onmatig eten en vonden dat het daarom niet Gode welgevallig was. Ik was een keer op reis geweest en toen was er maar weinig tijd om op tijd te zijn voor een uitstapje met de gemeente naar Skullerudsletta. Ik was toen al getrouwd en we hadden al kinderen. Ik zei daarom tegen Eva (mijn vrouw):

“Laat het eten maar zitten, dat krijgen we nu niet meer klaar. Ik koop onderweg wel wat in een winkel.”

Onderweg haalde ik in een winkel een wegwerpbarbecue en wat worst voor het gezin. Toen we aankwamen op de plek waar de broeders en zusters waren, stak ik de barbecue aan en begon de worstjes te grillen voor de kinderen, en voor Eva en mijzelf. Al heel gauw kwam een van de ‘bespieders’ op me af en zei tegen mij:

“Kåre Smith, weet je niet dat onze oudste broeder, Olaf Bekkevold, er niet van houdt dat we worstjes grillen?”

“Jawel, maar we hebben toch alle jaren al worstjes gegeten op jeugd- en kinderuitstapjes,” zei ik.

“Ja, maar dat was gekookte worst,” antwoordde hij.

“Denk je dan dat de duivel in die worstjes vaart, als je ze grilt?” vroeg ik.

“Kåre Smith, je mag niet spotten!” zei hij tegen mij terwijl hij wegliep.

Aksel J. Smith vermaande mij in die tijd om mij te beijveren om de eenheid des Geestes te bewaren door de band des vredes. Ef. 4:3. Ik heb die vermaning ter harte genomen en een aantal jaren niet gebarbecued om hen niet onnodig te provoceren. In samenkomsten en bij andere gelegenheden heb ik mij er ook extra op toegelegd om door te gaan op wat zij gezegd hadden, juist om de eenheid des Geestes te bewaren en de banden van de gemeenschap niet te verbreken.

Toch zegt deze gebeurtenis wel iets over hoe wettisch en gebonden iemand kan worden in zijn eigen gedachten. Ik denk dat God in de hemel in die tijd vaak zijn hoofd zal hebben geschud, als hij zag hoe ver zulke mensen verwijderd waren van de wegen van de liefde.

Waarom vertel ik over deze belevenissen? Omdat ik iedereen dringend wil vermanen zich te houden aan ‘hetgeen was van den beginne’. Het ligt heel erg voor de hand dat iemand ontspoort en op de een of andere manier begint zichzelf te zoeken. Niemand moet andere mensen met kilheid bejegenen! Zelfs de geringste behoren wij met respect, warmte en goedheid te behandelen. Doen wij dat niet, dan smaden wij God. “Wie de behoeftige verdrukt, smaadt diens Maker; maar wie zich over de arme ontfermt, eert Hem.” Spr. 14:31.

Jezus is gekomen om aan armen het evangelie te verkondigen. “De Geest des Heren is op Mij, daarom, dat Hij Mij gezalfd heeft, om aan armen het evangelie te brengen; en Hij heeft Mij gezonden om aan gevangenen loslating te verkondigen en aan blinden het gezicht, om verbrokenen heen te zenden in vrijheid, om te verkondigen het aangename jaar des Heren.” Luk. 4:18-19. De apostelen hebben hier extra bij stilgestaan en in al hun dienen hebben zij zich juist hiervoor ingespannen. “Alleen moesten wij de armen blijven gedenken, en ik heb mij dan ook beijverd dat vooral te doen.” Gal. 2:10. Dat is welbehaaglijk voor God. In de allereerste plaats worden zielen, die God welgevallig zijn, door Hem in de oven der vernedering gebracht, om een werk in ze te doen. Zij moeten gelijkvormig worden aan de Zoon, zodat ze mee kunnen helpen om de tranen af te wissen en alle lijden weg te nemen, waar de mensen in terecht zijn gekomen door de zonde.

“Klim op een hoge berg, vreugdebode Sion; verhef uw stem met kracht, vreugdebode Jeruzalem; verhef ze, vrees niet; zeg tot de steden van Juda: Zie, hier is uw God! Zie, de Here Here zal komen met kracht en zijn arm zal heerschappij oefenen; zie, zijn loon is bij Hem en zijn vergelding gaat voor Hem uit.” Jes. 40:9-10.

“Zie, Hij komt met de wolken en elk oog zal Hem zien, ook zij, die Hem hebben doorstoken; en alle stammen der aarde zullen over Hem weeklagen. Ja, amen.” Openb. 1:7. Dan komt er een nieuwe tijd, een nieuw en eeuwig vrederijk. Jezus en zijn broeders dienen dan in volmaakte wijsheid, en het licht dat nu vanuit het evangelie schijnt, zal als zonlicht over de hele wereld stromen. Dan breekt er in waarheid een nieuwe dag aan voor al wat leeft.

Als herders moeten wij ons in liefde aan de waarheid houden en niet maar onze gang gaan in eigen gerechtigheid en eigen kracht. De mensen moeten zorgzaamheid voelen bij het licht en de waarheid waartoe wij hen willen leiden. Echte herders werken door hun dienst zo, dat zij bijeen verzamelen. Bijeenbrengen tot Christus is de bediening die wij vanaf het begin ontvangen hebben en die bediening is in diepste wezen al die jaren onder ons uitgevoerd. In onze verkondiging heeft altijd centraal gestaan om gelijkvormig te worden aan het beeld van de Zoon. En juist door deze vorming naar zijn beeld komen dit leven en deze goedheid in zo ruime mate tevoorschijn.





Het hemelse leven


“En wij achten het profetische woord (daarom) des te vaster, en gij doet wel er acht op te geven als op een lamp, die schijnt in een duistere plaats, totdat de dag aanbreekt en de morgenster opgaat in uw harten. Dit moet gij vooral weten, dat geen profetie der Schrift een eigenmachtige uitlegging toelaat; want nooit is profetie voortgekomen uit de wil van een mens, maar, door de heilige Geest gedreven, hebben mensen van Godswege gesproken.” 2 Pet. 1:19-21.

Het Woord moet vlees worden, zodat wij Gods heerlijkheid te zien krijgen. Als herder en profeet wijzen wij de weg naar het goede allereerst door ons eigen leven. Het leven is het licht der mensen. Joh. 1:4. Jezus bracht ook eerst het woord in praktijk en daarna begon hij te leren. Hand. 1:1. Iemand kan heel ver van het leven van Christus verwijderd raken als hij zijn eigen belang zoekt en zijn eigen leven laat bestaan. De dienst van zo iemand heeft een verschrikkelijke uitwerking.

Veel dingen hebben lang geduurd in de gemeente. Het is gebleken dat zich in de loop der jaren veel mensen hebben aangesloten, die geen oprecht verlangen hadden om een discipel te zijn. In de opwekking, die in 1991 begon, heeft God met hen afgerekend. Toen is duidelijk gebleken dat ze wel onder ons waren, maar dat ze niet uit ons waren. “Zij zijn van ons uitgegaan, maar zij waren uit ons niet; want indien zij uit ons geweest waren, zouden zij bij ons gebleven zijn: maar aan hen moest openbaar worden, dat niet allen uit ons zijn.” 1 Joh. 2:19. Het heeft totaal geen zin om moeite te doen om zulke mensen weer terug te brengen. Zolang ze geen echte discipelen willen zijn, die hun eigen leven haten, willen ze iets anders dan wij, en dan werken ze alleen maar als zand in een motor. Alle ‘belagers’ en ‘bespieders’ uit mijn jeugd zijn nu weg, en geen van hen heeft genade gekregen om zich te ontwikkelen tot een dienaar des Heren.





Israël


Als kind heb ik meer dan 120 boeken over Israël gelezen, dus wat betreft Israël en het Midden Oosten ben ik bijna expert geworden. Ik heb vaak met broeder Bratlie over Israël en de eindtijd ‘gediscussieerd’. Dat deden we graag. Nadat ik wedergeboren was, nam mijn belangstelling voor die onderwerpen af en was ik er meer mee bezig om zelf deel te krijgen aan het leven. Veel mensen die zo geweldig geïnteresseerd waren in de vraagstukken en profetieën over Israël, de wederkomst van Jezus en het Midden-Oosten, zijn uit de wedloop van hun eigen verlossing geraakt. Er is veel meer te winnen als je op je innerlijke verlossing gericht bent.

Wanneer de tijd daar is, zal God tot zijn profeten spreken om te zeggen wat Hij gaat doen. Daarom kunnen wij ook in geloof leven en de werkingen van God in ons hart volgen om meer gelijkvormig te worden aan het beeld van Jezus. Het is kenmerkend voor onze tijd dat God twee dingen tegelijkertijd doet. Wij dachten dat de tijd der heidenen voorbij was als Israël zijn land terugkreeg. Maar nu zien we dat God in onze dagen met een extra lankmoedigheid afwacht, zoals hij ook deed in de dagen van Noach. 1 Pet. 3:20. Hij bouwt de vervallen hut van David op en vormt zich tegelijkertijd een volk uit de heidenen. “Simeon heeft uiteengezet, hoe God van meet aan erop bedacht geweest is een volk voor zijn naam uit de heidenen te vergaderen. En hiermede stemmen overeen de woorden der profeten, gelijk geschreven staat: Daarna zal Ik weerkeren en de vervallen hut van David weer opbouwen, en wat daarvan is ingestort, zal Ik weer opbouwen, en Ik zal haar weer oprichten, opdat het overige deel der mensen de Here zoeke, en alle heidenen, over welke mijn naam is uitgeroepen, spreekt de Here, die deze dingen doet.” Hand. 15:14-17. Het is een grote troost dat God heeft besloten om meer generaties in deze verlossing te laten delen. Dat betekent niet dat die dag niet komt, maar dat we de tijd moeten gebruiken om verlost te worden, zodat de gelegenheden ons niet tussen de vingers door glippen.





De betekenis van het gezin tijdens de kinderjaren


Kinderen die opgroeien in een gezin waar zij het ware en echte christendom beleven, krijgen waarden mee die hun de rest van hun leven zullen bijblijven. Het is moeilijk voor zulke kinderen om het geloof in God los te laten. Zelfs al hebben misschien niet alle kinderen de roeping om een discipel te worden of bij de Bruid van Jezus te horen, toch zullen zij zich heel bevoorrecht voelen dat ze zo’n kostbare basis hebben voor de rest van hun leven – een basis die slechts weinig mensen vergund is te krijgen hier op aarde. Het rijk van de kindertijd is voor hen dan een stukje koninkrijk der hemelen, waar ze zich omringd hebben gevoeld door Gods liefde. Als zij later in hun leven terugdenken aan hun vader en moeder, hebben zij een beeld van Gods oneindige zorgzaamheid, goedheid en liefde, zoals ze die ook beleefd hebben bij hun ouders.

Van de vroegere heiligen staat geschreven dat zij in vrede woonden in hun huizen. Jezus gaf zijn discipelen ook vrede: “Mijn vrede geef ik u. Niet gelijk de wereld die geeft, geef ik hem u.” Kinderen die altijd die vrede ervaren, krijgen een gevoel van veiligheid en vertrouwen, dat bijdraagt aan de vorming van hun karakter voor de toekomst. Zij hebben immers iets van Gods koninkrijk beleefd. Het leven dat zij hebben ervaren zal hun tot licht zijn en hun een basisbegrip geven van wat voor God belangrijk is en wat minder belangrijk is. Zij leren Gods hart kennen. 1 Joh. 2:12-14. Zo’n erfenis is duizendmaal meer waard dan al het aardse goud en alle aardse rijkdom.

Wij geven er de voorkeur aan dat onze kinderen opgroeien in de wereld van de werkelijkheid. Daarom gaan ze naar gewone scholen, en we streven niet naar een leven dat vergeleken zou kunnen worden met een geestelijke “broeikas”. Het gebed van Jezus was: “Ik bid niet, dat Gij hen uit de wereld wegneemt, maar dat Gij hen bewaart voor de boze.” Joh. 17:15.

Als kinderen opgroeien in een gezin met levend christendom zullen zij gewoonlijk, wanneer de tijd daarvoor rijp is, ook zelf dat leven kiezen.

Het is een groot verschil om op te groeien in een gezin met geboden en regels en ouders die bezwaard worden door aardse zorgen, en een gezin waar levend christendom wordt ervaren doordat het Woord naar voren komt als een bron van leven die opwelt in de ouders. Ik ben zelf opgegroeid in zo’n gezin en heb ook andere broeders en zusters gezien die het zo hadden. Het rijk van onze kindertijd was een rijk van de hemel. In goede gezinnen is er een geweldige vrijheid, zonder enige pressie. Er kan vrijuit worden gepraat en allerlei onderwerpen over alles wat in de samenleving gebeurt, kunnen aan bod komen. Het leven wordt openbaar en het woord is niet gebonden. Geen enkel onderwerp van gesprek is verboden of taboe.

“En gij, vaders, verbittert uw kinderen niet, maar voedt hen op in de tucht en in de terechtwijzing des Heren.” Ef. 6:4. Ouders moeten hun kinderen aanvaarden met hun mogelijkheden en beperkingen. Het is heel schrijnend en verbitterend als moeder of vader niet tevreden is met het kind zoals het is. In hun onverstand kunnen ze voor het kind doelen stellen die vrijwel onbereikbaar zijn. Onze taak is juist het kind te begeleiden en van de natuurlijke aanleg van het kind uit te gaan, zowel bij hun beroepskeuze als ook bij andere keuzes. Kinderen zijn verschillend. Verheug u over al uw kinderen zoals zij zijn en volg hun ontwikkeling. U kunt ook een goede gids voor ze zijn bij de keuze van goede lectuur, zonder ze daarbij iets op te leggen of te domineren. We moeten elkaar niet oordelen ten aanzien van de vrijheid die ieder zijn kinderen geeft. Dat is immers de verantwoordelijkheid van de ouders, waar niemand anders zich mee heeft te bemoeien.





Zelfstandig denken


Een gezin met wederzijdse liefde tussen de ouders, en met goede vermaningen waar de kinderen wordt geleerd om zelfstandig te denken, geeft een goed fundament voor het verdere leven. Het is goed dat de kinderen zich aanleren om zelf over vermaningen na te denken en dat ze zelf leren onderscheiden wat schade brengt en kapot maakt, en wat hun in het leven tot nut is. Kinderen die zo opgroeien, zullen zich bevoorrecht voelen wanneer ze de levenskracht ervaren, die tevoorschijn komt door het Woord. Zij worden enthousiast voor Gods woord, zelfs al zouden ze voor hun eigen leven iets anders kiezen. Veel mensen bij wie het christendom in het verkeerde keelgat is geschoten, hebben waarschijnlijk meer religieuze vormendienst meegemaakt dan dat ze geproefd en gedronken hebben van de bron waar Jezus over spreekt: “maar wie gedronken heeft van het water, dat Ik hem zal geven, zal geen dorst krijgen in eeuwigheid, maar het water dat Ik hem zal geven, zal in hem worden tot een fontein van water, dat springt ten eeuwigen leven.” Joh. 4:14. Hoe zou iemand toch in het diepst van zijn hart tegen stromen van levend water kunnen zijn, als hij het leven van Christus uit sterfelijke lichamen tevoorschijn ziet stromen?

De ouders zijn verschillend en vanzelfsprekend zijn ook de kinderen verschillend. Daarom kunnen we de kinderen niet opvoeden volgens bepaalde sjablonen. Geen twee bladeren aan een boom zijn precies gelijk, en er zijn ook geen twee kinderen precies gelijk. Dat maakt dat degenen die van hun kinderen houden zich arm van geest voelen. Basiskennis van de kinderziel kan nuttig zijn, maar tegelijkertijd is het net zo belangrijk om te weten dat wat succes heeft bij het ene kind niet automatisch succes heeft bij het andere kind. Op dit punt is het nodig om te luisteren en in ons hart de werkingen van de heilige Geest te horen, want God alleen kent het verborgene van de mens. “...ten dage, dat God het in de mensen verborgene oordeelt volgens mijn evangelie, door Christus Jezus.” Rom. 2:16. Het is totaal onmogelijk om alleen naar de letter te begrijpen wat zich in het gemoed van een kind afspeelt. We hebben de leiding van de heilige Geest nodig om te begrijpen wat een kind werkelijk nodig heeft. Als wetgeleerde was Paulus heel goed bekend met de toepassing van het wetstelsel, maar hij leefde in erkentenis dat hij de leiding en de hulp van de Geest nodig had. “Niet dat wij uit onszelf bekwaam zijn iets als ons werk in rekening te brengen, maar onze bekwaamheid is Gods werk, die ons ook bekwaam gemaakt heeft om dienaren te zijn van een nieuw verbond, niet der letter, maar des Geestes, want de letter doodt, maar de Geest maakt levend.” 2 Kor. 3:5-6.

Door de liefde tot God krijg je ingang bij het kind en zal het zich geholpen en begrepen voelen. Door de wet kun je wel een bijbehorende straf voor diverse overtredingen vinden, maar daarmee weet je nog niet waarom het kind sprak of deed zoals het deed. Wat dat betreft moet de Geest ons onderwijzen en daarom hebben wij een luisterend oor nodig.





De volgende generatie


Velen van ons zijn nu nakomelingen van godvruchtige mannen en vrouwen in de gemeente en hebben van kindsbeen af de genade gehad om Gods woord te horen.

Dat heeft in ons leven een zegen gebracht die misschien moeilijk te vatten is. Door onze voorouders zijn wij in “grazige weiden” gekomen. Door de vorm van onderricht hebben wij een opvoeding gekregen die ons doet uitsteken boven wat de mensen gewend zijn. God heeft ons gezegend met goede huwelijken, met kinderen en met heerlijke vrienden. Velen genieten ook veel vertrouwen op hun werk door hun betrouwbaarheid en eerlijkheid. Al deze “toegift” kan gemakkelijk tot een valstrik worden, waardoor iemand zijn hemelse roeping kan missen.

Jakob was ook zo’n nakomeling. “In de moederschoot bedroog hij zijn broeder, en in zijn mannelijke kracht streed hij met God. Hij streed tegen een engel en overwon. Hij weende en smeekte Hem om genade.” Hos. 12:4-5.

Niemand komt tot geestelijke zegen zonder lijden. Wij kunnen geen goddelijke natuur erven, die kunnen we ons alleen toe-eigenen door een leven in trouw. Als Jakob als man niet de strijd had opgenomen, dan was hij alleen maar een “nakomeling” gebleven. Hij zou iemand zijn geweest die geliefd was vanwege zijn voorouders, maar hij zou niet zo’n relatie met God hebben gekregen, dat God hem een erenaam kon geven. “Toen zei hij: Uw naam zal niet meer Jakob luiden, maar Israël, want gij hebt gestreden met God en mensen, en gij hebt overmocht.” Gen. 32:28. Toen werd God de God van Abraham, Isaak en Jakob.

Laten ook wij dezelfde gezindheid bewaren om God te dienen, zodat ook wij kunnen zeggen: “Waarlijk, zo is God, onze God, voor eeuwig en altoos; tot de dood toe zal Hij ons leiden.” Psalm 48:15.

Velen hebben door de wet naar het uiterlijk een voorbeeldig leven bereikt, maar God heeft hen niet zodanig kunnen behandelen dat hun menselijke sterkte verbroken werd. Daarom heeft God eigenlijk geen behagen in hen, maar zij zijn geliefd vanwege hun voorouders. De genadetijd is kort. Laten wij allemaal die tijd benutten om een verborgen leven met Christus in God te krijgen. Dan zullen we niet beschaamd staan wanneer Jezus Christus verschijnt.

“En de zon ging over hem op, toen hij door Peniël getrokken was; en hij ging mank aan zijn heup.” Gen. 32:31. Mank, maar gelukkig, met Gods licht en wijsheid in zijn hart. Wat een heerlijke toestand! Dan weten wij ook door onze wandel vrede en zegen te brengen waar wij ook zijn.





De genezende leer


De gezonde leer moet ook zichtbaar worden in het gezin. Het Duits spreekt van de genezende leer. Door de gezonde leer wordt het hart der vaderen teruggevoerd tot de kinderen en het hart der kinderen tot de vaderen. Dat staat wel in sterke tegenstelling tot alle kilte en eenzaamheid die velen voelen, ook al worden ze nog zo goed verzorgd wat betreft materiële zaken als kleding en voedsel.

Veel mensen zien God als een kwade en verschrikkelijke man, die er op uit is om hen te straffen. Zij hebben nooit Gods barmhartige gezindheid leren kennen. Voor kinderen is het goed om te ervaren dat hun ouders met hen meevoelen en meeleven in hun omstandigheden, zodat ze zich niet alleen voelen met hun lasten. De ouders moeten zo’n contact hebben met hun kind, dat ze het meteen merken als er iets niet in de haak is, zonder zich op te dringen aan het kind of het onder druk te zetten. Door zo’n open verstandhouding kan het kind zelf komen met wat het dwars zit. Zo’n vertrouwensrelatie is heel waardevol.

Het is belangrijk om in geloof de drukte en de stress van het werk van je af te zetten, en deel te nemen aan het werk in het gezin en er ook echt te zijn als je thuis bent. Als je je bezorgdheid niet overwint, kan er zomaar een domino-effect ontstaan dat veel lijden veroorzaakt, vooral voor de kinderen. Misschien kom je er niet doorheen als je een vernedering te verwerken krijgt of wanneer iets anders je tegenzit. Dat moet toch in de dood van Christus worden gebracht! Wanneer je dan thuiskomt, kom je om je gezin te zegenen.

“In gezinnen met opgroeiende kinderen, hebben de kleintjes allereerst voedsel nodig om te kunnen groeien. Als ze dan de school doorlopen hebben en (indien gebruikelijk) belijdenis hebben gedaan, zouden ze, naar oud gebruik, volwassen moeten zijn en zichzelf kunnen redden. Dan zijn het “schapen”, die gehoed moeten worden. Wat zondigen ouders op dit punt tegen hun kinderen, wanneer zij hen niet hoeden in hun jeugdjaren.” schrijft J.O. Smith in Skjulte Skatter in januari 1941. De jeugd moet op een goede manier gehoed worden, zodat ze niet terecht komen in dingen die hun schade berokkenen in de loop van hun leven. Het is belangrijk om de duivel voor te zijn en de schapen nauwkeurig te kennen. “Let wel op de staat van uw kleinvee, en zet uw hart op de kudden.” Spr. 27:23.

Het is goed voor een kind om grenzen te hebben. Als de grenzen ruim genoeg zijn voor een gezonde levensontwikkeling wordt dat ervaren als liefde en zorgzaamheid. Die grenzen moeten zo ruim mogelijk zijn, maar waar de grenzen zijn, moet ook een reactie volgen wanneer ze overschreden worden. Binnen de grenzen moet het gezegend en goed zijn. Op dit punt moeten moeder en vader waakzaam zijn. Sommige kinderen hebben “strakkere lijnen” nodig dan andere. Ook binnen eenzelfde gezin kan dat het geval zijn. In alles moet de liefde tot de kinderen de drijfveer zijn en niet de eerzucht van de ouders.

Pas op dat u kinderen niet wilt vergeestelijken. Kinderen bemerken de goede geest wel als wij samenzijn. Het liefderijke milieu in de gemeente zullen zij als hun thuis ervaren. We moeten op dit punt voorzichtig zijn en ze niet in vakjes plaatsen. Juist als ze niet wedergeboren zijn en wat ongewenst gedrag vertonen, moeten we extra ruimhartig zijn met de jeugd van de gemeente. Maar wanneer ze misschien, als ze er oud genoeg voor zijn, kiezen om naar hun begeerten te leven, ontstaat er een breuk met het milieu waarin ze opgegroeid zijn.

Tegen een kind geweld gebruiken of het slaan uit boosheid, is volkomen onaanvaardbaar en het schept vrees en een gevoel van onveiligheid in het hart van een kind. Ouders die dat doen, zouden er eens over na moeten denken hoe ze het zelf zouden vinden als ze te pakken genomen werden door een boze reus, die drie keer zo groot is als zij zelf.

God heeft ons verschillende talenten en genadegaven toebedeeld. In zijn ogen is niemand minderwaardig. Met onze mogelijkheden zijn wij in de gelegenheid om de gehele volheid Gods te gewinnen. Je best doen om je te meten met anderen is alleen maar ijdelheid en domheid. Het ware geluk ligt in de verhouding die wij tot God hebben. Op grond daarvan kunnen wij onze kinderen iets van de hemel geven. Of je nu in een klein of een groot huis woont, heeft niets te betekenen. Maar het heeft zeer veel te betekenen dat de ouders het samen goed hebben en dat de kinderen geborgenheid, zorgzaamheid en onvoorwaardelijke liefde ervaren.

Tijdens de jeugdjaren is het belangrijk dat wij als ouders een stapje terugdoen als opvoeder en eerder een gids en een goede gesprekspartner voor onze kinderen zijn. Zij moeten op een natuurlijke manier zelfstandiger worden; vaak is het voor hen ook makkelijker om raad en advies te vragen van anderen, die ze vertrouwen. Daar horen wij als ouders ons over te verheugen.

Het is ook goed om speciale gelegenheden te vieren, om iets bijzonders te maken van een overwinning, en om ze bij hun nederlagen te steunen, zonder ze te na te komen. Als je oplet, kun je zonodig ingrijpen, zoals de arend zijn jongen uit het nest gooit, maar tegelijkertijd klaar staat om ze op te vangen als het mis gaat.

Het is ook nodig dat kinderen fundamentele dingen leren, zoals om ijverig te zijn. Het is goed om te leren prioriteiten te stellen en een goede rentmeester te zijn. Alle kinderen moeten worden opgewekt om te doen wat ze kunnen met de gaven die God ze heeft gegeven, op school en in praktisch werk. Het is goed voor kinderen om wat gestructureerd te zijn. De last om orde in je tijd en in je leven aan te brengen is veel minder zwaar dan de last van een slordig leven waarin je voortdurend achter de feiten aan loopt. Met geld omgaan is ook moeilijk. Veel mensen denken er te licht over – daarom gaat het vaak mis. Als je daar zelf weinig kaas van hebt gegeten, zou je om raad moeten vragen voordat je belangrijke beslissingen neemt.

De relatie tussen man en vrouw is een aardse aangelegenheid. Geldzaken spelen ook een belangrijke rol in die verhouding. Er is een spreekwoord dat zegt dat je de tering naar de nering moet zetten. Dat wil o.a. zeggen dat de uitgaven in verhouding moeten zijn met de inkomsten. Daarom moeten wij onze leefwijze inrichten in overeenstemming met de aardse middelen die God ons heeft gegeven, zonder ons te vergelijken met andere mensen in een andere situatie, die meer uit te geven hebben dan wijzelf.

Als er telkens deurwaarders op de stoep staan, wordt het moeilijk om een heerlijk liefdesleven te krijgen. Geborgenheid in de diepste zin van het woord ontstaat als vrouw en kinderen weten dat vader in verbinding staat met de hemel en dat hij de stem van de Geest in zijn binnenste verstaat. Dat schept vrede en rust.

Sommige kinderen zijn heel open en spontaan en leggen makkelijk contact. Anderen zijn wat meer verlegen en terughoudend. Sommigen zijn makkelijk in de omgang, terwijl anderen wat moeilijker en stugger zijn. Dat kan ook komen door ziekten of stoornissen. Alle kinderen moeten merken dat ze de belangstelling van vader en moeder hebben en dat die blij zijn met ze, zoals ze zijn, zonder te moeten voelen dat hun ouders hun eigen eer zoeken of zich een beetje voor hen schamen. Dat houdt vanzelfsprekend ook in dat ze deskundige hulp zoeken bij artsen of andere professionele hulpverleners als ze “ongewoon of afwijkend gedrag” signaleren. De ouders hebben goedheid nodig voor al hun kinderen, en het is goed om voor ze te bidden en af te wachten in tijden dat ze zelf misschien wat afwijzend zijn. De ouders moeten uit zijn op een goede verhouding met al hun kinderen, ongeacht de persoonlijke keuze van die kinderen. Ze moeten ook naast hen staan als ze niet dezelfde levensweg kiezen als hun ouders. “Wie zijn vriend medelijden onthoudt, die verzaakt de vreze des Almachtigen.” Job 6:14.

Kinderen voelen het heel goed aan als ouders niet met elkaar praten of geen goede relatie hebben. Dat heeft een heel deprimerende uitwerking op de naaste omgeving. Soms is de een heel open en de ander zeer gesloten. Het is dan het meest natuurlijk om dat binnen de vier muren van het huis op te lossen, maar in sommige gevallen is het ook heel juist en goed om raad bij anderen te zoeken. Zoek raad voor jezelf, zonder onnodig geringschattend over anderen te praten. Beslis ook zorgvuldig wie je om raad vraagt.

Wij leven in een zeer verlichte tijd. Vroeger was er veel liefde, maar weinig kennis. Zou het recept en de behoefte in onze tijd dan niet enigszins tegengesteld zijn? “En dit bid ik, dat uw liefde nog steeds meer overvloedig moge zijn in helder inzicht en alle fijngevoeligheid, om te onderscheiden waarop het aankomt. Dan zult gij rein en onberispelijk zijn tegen de dag van Christus.” Fil. 1:9-10. De kennis is vaak groot, maar zouden we niet vaker kunnen bidden dat die kennis veel meer overvloedig mag worden aan liefde!

Er is veel kilheid in het vlees, ook op die plekken waar je het niet had gedacht. De meeste mensen verwachten niet dat er in Afrika bergen met sneeuw zijn, maar toch is dat zo. Zo kan er ook in ons veel verborgen kilheid zijn. Wij hebben allemaal een levende verbinding met de Geest nodig om de waarheid te erkennen. Dan kan Hij tot ons spreken en ons tonen wat we zelf niet zien, ook al hebben wij ‘het juiste inzicht’. Er is vast geen enkele andere omstandigheid waarin de zucht van de eerstelingen “ik ellendig mens” zo vaak klinkt als juist in het gezin.

In uw gezin hebt u een “gemeente aan huis”. Rom. 16:5. Daar hebt u een plaats om te oefenen en zo te werken dat de kinderen het rijk van hun kindertijd werkelijk ervaren als een rijk van de hemel. Dan zal God, die in het verborgene ziet, u in het openbaar belonen. Zulke trouwe mensen nemen toe in genade en wijsheid bij God en de mensen en zij worden na verloop van tijd ook heel nuttige dienaren in de gemeente. Iemand met zo’n armoede van geest zal niet zo gauw op de gedachte komen, dat hij zelf meer geschikt is om de gemeente te leiden dan degenen die daartoe aangesteld zijn. Zulke gedachten maken dat iemand gemakkelijk buiten de mate van het geloof terecht komt dat hem is toebedeeld – buiten zijn gezalfde gebied. De tijd die zo iemand eigenlijk aan de kinderen zou moeten besteden, gaat daardoor op veel manieren voor hen verloren.

Het zal ons allemaal goed doen om te denken aan de woorden van N.P. Wetterlund, in zijn artikel “Uw Kind” in Skjulte Skatter van januari 1931. Daarin schrijft hij onder andere:

“Vader en moeder! De kern van alle opvoeding is om het kind hoog te waarderen, zo hoog als de Here het gesteld heeft: als eigenaar van het koninkrijk der hemelen en als ons voorbeeld. Matt. 18:1-6. Nog nooit heeft iemand een kind te hoog geacht. En alle kinderen die op aarde verdorven zijn, zijn verdorven doordat ze te gering geschat werden. Als u uw kleintje in uw armen sluit, weet dan dat u de hemel omarmt en daarmee uw God, in een gelijkenis die nooit eerder is voorgekomen en die nooit méér naar voren komt dan juist in dit kind. In het kind gaf uw God zich aan u, opdat u zich aan Hem zou kunnen geven. Zoals u uw kind behandelt, zo behandelt u uw God; en zo zal God u behandelen. Matt.18: 5-6. Slechts twee dingen kunt u voor uw kind doen: het op die hemelse hoogte bewaren of het naar beneden halen.

Help uw kind in de levensstrijd. Want wat er verzuimd wordt op de momenten dat u de gelegenheid hebt, kan maar zelden door jaren van lijden hersteld worden.

De “gulden gelegenheden” in de kinderkamer zijn knoppen die een lange tijd van vreugde of van verdriet in zich dragen. Vandaar de gelijkenis van de Here over de molensteen. Vader, moeder! Uw woord is heilig, uw macht is groot; uw zegen of vloek heeft een invloed, waarvan de reikwijdte niet te overzien is.”





Aanzien des persoons


“Mijn broeders, houdt uw geloof in onze Here der heerlijkheid, Jezus Christus, vrij van aanzien des persoons!” Jak. 2:1. Dit vers moeten we voor ogen houden in alle omstandigheden waarin we met mensen te maken hebben, en natuurlijk geldt dat ook ten aanzien van onze eigen kinderen. Dat houdt in dat wij als ouders ootmoedig moeten zijn en moeten openstaan voor de gedachte dat het niet zeker is dat al onze kinderen geroepen zijn om de Bruid van Jezus te worden. Natuurlijk werken wij vanuit de instelling dat zij allemaal die heerlijke roeping hebben, maar tegelijkertijd moeten we respect hebben voor de individuele keuze van onze jongeren wanneer zij daarvoor volwassen genoeg zijn.

Nederigheid en ootmoed zijn zeer op hun plaats als het om onze kinderen gaat. We werken met hoop en geloof, maar ons werk moet nooit een smaak nalaten van menselijk succes en menselijke grootsheid. Alleen door Gods genade blijft ons werk staande. Er zijn veel kundige psychologen, die ondanks al hun kennis hun kinderen zien eindigen in de ellende. Ootmoed is sowieso een belangrijk sleutelwoord in al die omstandigheden, opdat wij, als ouders, bewaard kunnen blijven als een vat ter ontferming. Niet in de laatste plaats tijdens het werken met onze kinderen in het gezin moeten wij de vermaning van Paulus ter harte nemen: “Daarom, wie meent te staan, zie toe dat hij niet valle.” 1 Kor. 10:12.

Waar generaties lang godsvrucht is, kan bijvoorbeeld een moeder een soort ‘naslagwerk’ van Gods wijsheid zijn voor de kinderen en de kleinkinderen. “Here, Gij zijt ons een toevlucht geweest van geslacht tot geslacht” Psalm 90:1. Allerlei problemen worden dan binnen de familie opgelost en op die manier wordt de dienaren in de gemeente veel werk uit handen genomen. Er komt een voorraadkamer waaruit geput kan worden tot zegen van volgende geslachten. Denk eens aan wat het bijvoorbeeld voor het opgroeiende geslacht betekent om een oma te hebben waar ze van houden. Een oma, die vooruit kan kijken en terug kan blikken, en die ziet en weet dat God het godvruchtige geslacht zegent! Zij kunnen Eben-Haëzer-stenen oprichten uit dankbaarheid voor wat God gedaan heeft en in geloof voor wat Hij nog zal gaan doen voor henzelf en voor hun nageslacht. “En Samuël nam een steen en stelde die op tussen Mispa en Sen; hij gaf hem de naam Eben-Haëzer, en zei: Tot hiertoe heeft ons de Here geholpen.” 1 Sam.7:12.





De belangrijkste steunpilaren van de vorige eeuw


“Geen eer, geen aanzien - God slechts alles in allen”, zingen we in lied 143 van onze (Noorse) liederenbundel “Herrens Veier”. Zo hebben deze pilaren het vanaf het begin in hun hart gehad. Daarom bewerkte hun leven en dienst zo’n verlangen naar God – een verlangen om persoonlijk deel te krijgen aan het leven van Christus.





Johan O. Smith


Johan O. Smith en zijn zoon Aksel J. Smith waren allebei zeer zachtmoedige mensen. Zij wilden op geen enkele manier over anderen heersen, maar onvermoeibaar werkten zij eraan om de mensen met goedheid en waarheid te trekken tot de waarheid – tot Jezus. Deze aangename deugden (barmhartigheid, mildheid, liefde en goedheid) kwamen rijkelijk tevoorschijn in hun leven. Johan O. Smith probeerde zichzelf zo veel mogelijk op de achtergrond te houden. Hij greep niet onnodig in en wilde op geen enkele manier over iemand heersen. Hij verkondigde Gods woord en wenste dat iedereen op de weg des Levens werd gebracht, en daarop verder geleid zou worden door een persoonlijke verbinding met God.

Hij zegt: ”Laat liever de smaad van de mensen je tooien dan hun eer. Als de dienst voor God je hart maar kan vervullen met de diepe vrede, die alleen maar je deel wordt door dicht bij Hem te verblijven.” Zo had onze geliefde broeder Paulus het ook. Hij had de paden van het licht zo vaak betreden, dat het zijn wegen in Christus Jezus waren geworden. “Juist hierom heb ik Timoteüs tot u gezonden, die mij een geliefd en trouw kind is in de Here. Hij zal u mijn wegen in Christus [Jezus] indachtig maken, zoals ik die overal in elke gemeente leer.” 1 Kor. 4:17. Daarom wil ik de gemeente innig op het hart drukken om dit spoor te volgen. is de koninklijke weg, waarop je het koninkrijk van God binnengaat.

Als je de nagelaten brieven van Johan O. Smith leest, dan zie je dat hij vaak krachtige, persoonlijke getuigenissen geeft over wat God voor hem gedaan heeft en welke kracht hij in zijn binnenste heeft ervaren. Gods woord had hem sterk gegrepen en hij hield ervan om alleen te zijn en de stem van zijn geliefde Bruidegom te horen. Wie hem niet kende en zijn lectuur las, zou gemakkelijk kunnen denken dat hij een heel speciale, geestelijke persoon was, die weinig contact had met andere mensen. Niets is minder waar. Ook al was hij ongetwijfeld een groot man Gods, toch was hij een heel gewoon persoon voor zijn omgeving. Vol zorg en goedheid werkte hij met zijn hele hart om de mensen tot God te leiden. Hij had veel meer wijsheid dan waartoe de wet of Salomo iemand kon brengen. Ver zijn tijd vooruit, achtte hij godvrezende mensen hoog, of het nu broeders of zusters waren. Hij ging heel ongedwongen met jeugd en kinderen om. Hij was altijd blij om met hen samen te zijn en benutte graag de gelegenheden om hen een interessant verhaal te vertellen, ze te leren duiken of op hun handen te lopen. Hoewel lijfstraffen algemeen gebruik waren in die tijd, vertellen zijn kinderen van een kindertijd, waarin een roede of fysieke straf nooit voorkwamen. Hij was oplettend en gaf tucht met zijn ogen, maar ging nooit fysiek een kind te lijf. Hij was een heel goede vader en hield van zijn kinderen en zijn gezin. Zij hielden zó van hem, dat ze hem geen verdriet konden doen.

De hoofdzaak voor Johan O. Smith was om alle volken tot discipelen te maken.

“Gaat dan heen, maakt al de volken tot mijn discipelen en doopt hen in de naam des Vaders en des Zoons en des Heiligen Geestes en leert hen onderhouden al wat ik u bevolen heb. En zie, Ik ben met u al de dagen, tot aan de voleinding der wereld!” Matt. 28:19-20.

In de godsdienstige wereld wordt het evangelie gezien als een gave, die niets met persoonlijke gehoorzaamheid te maken heeft. Gehoorzaamheid ziet men als een wet en niet als evangelie. Maar wil iemand werkelijk deze verlossing beleven waarnaar hij verlangt, dan hebben wij begrepen, dat hij moet leren onderhouden alles wat Jezus bevolen heeft. Wil iemand het evangelie ervaren, dan moet hij tot gehoorzaamheid des geloofs gebracht worden. Rom. 1:5 was daarom één van de eerste bijbelteksten die levend werden voor Johan O. Smith: “Door wie wij genade en het apostelschap ontvangen hebben om gehoorzaamheid des geloofs te bewerken voor zijn naam onder al de heidenen.”

Toen Johan O. Smith op een nacht in mei 1900 vervuld werd met de heilige Geest, begon er een echte discipelopwekking. Vanaf die dag werd Gods woord levend in zijn hart. Hij ontwikkelde zich snel in God, omdat hij gehoorzaam was aan wat de heilige Geest in zijn hart sprak. Hij werd een discipel van Jezus. Discipelschap heeft niets te maken met algemene godsdienstigheid. Een discipel heeft zich helemaal aan God gegeven. Dan gaat er een kruis over alle eerzucht, een kruis over alle zelfleven en ijdelheid! Gal. 2:20 is het getuigenis van alle ware discipelen. “Met Christus ben ik gekruisigd, en toch leef ik, dat is, niet meer mijn ik, maar Christus leeft in mij. En voor zover ik nu nog in het vlees leef, leef ik door het geloof in de Zoon van God, die mij heeft liefgehad en Zich voor mij heeft overgegeven.”

Een discipel is geroepen om overwinning te krijgen over alle bewuste zonde en in de heiligmaking op te groeien tot de mannelijke rijpheid in Christus. “Om de heiligen toe te rusten tot dienstbetoon, tot opbouw van het lichaam van Christus, totdat wij allen de eenheid des geloofs en der volle kennis van de Zoon Gods bereikt hebben, de mannelijke rijpheid, de maat van de wasdom der volheid van Christus.” Ef. 4:12-13. Dit is een fenomenale verlossing!

Zoals Sirach beschrijft dat de oude mannen Gods vredig in hun gezinnen leefden, zo leefde ook Johan O. Smith als een ware herder en voorganger voor zijn vrouw en kinderen. Zij beleefden een weldadige onderstroom van goedheid en barmhartigheid. Hij verheugde zich onbeschrijfelijk wanneer anderen licht kregen; hij sloeg zich vaak van blijdschap op de knieën wanneer anderen in het licht vooruitgingen. Zo is God ook. “De Here is voor allen goed, en Zijn barmhartigheid is over al zijn werken.” Psalm 145:9.

Johan O. Smith was klein in eigen ogen en kon daarom gemakkelijk onder de ander komen, zodat hij die kon opbeuren. Hij luisterde zelfs naar hen die in de maatschappij het diepst gezonken waren en nam hun woord en raad ter harte. Naar deze geringheid heeft God omgezien, net zoals hij omzag naar de geringe staat van Maria. Zoals er genade over haar kwam, kwam er ook genade over Johan O. Smith. Maria begreep dat God naar haar had omgezien, omdat zij zo gering was. Dit begreep Johan O. Smith ook. Daarom hield hij zich zo laag, zodat die kracht en genade bij hem konden blijven. ”Ik ben slechts een gevulde spons, die uitgewrongen moet worden – niet waar? Daarom blijf ik liever thuis, want hier heb ik mijn antenne!” schreef hij in een gedicht aan Edwin Bekkevold, toen Aslaksen in Oslo grote opwekkingssamenkomsten hield.

Johan O. Smith zei op zijn 70e verjaardag, dat hij in zijn dienst altijd had getracht om ieder afzonderlijk in verbinding te brengen met het hoofd, Christus, en dat hij nooit iemand aan zijn eigen persoon probeerde te binden. Hij diende niet op een manier om er zelf groot van te worden. Eén van de grootste dingen van hem is ongetwijfeld dat hij als persoon en in zijn dienst tot het einde toe in geringheid bewaard is gebleven.





Johan O. Smith als vader en herder


Door zijn dienst werkte hij aan de vervulling van Mal. 4:6: “Hij zal het hart der vaderen terugvoeren tot de kinderen en het hart der kinderen tot hun vaderen, opdat Ik niet kom en het land tref met de ban.” Dit is heel belangrijk – niet in de laatste plaats, dat de harten van de vaderen teruggevoerd worden tot de kinderen. Als de kinderen dan in hun jeugdjaren in conflict komen met hun eigen wil, dan heeft de vader het hart van het kind gewonnen. Zonder dit hartecontact is het heel moeilijk om het kind te helpen.

”Met verlichte ogen des harten voelt men en lijdt men, want nog niet de helft van wat je ziet, kun je veranderen, opdat het hart zou worden genezen,” schrijft Johan O. Smith in zijn boek over de Efezebrief. Als we een liefde hebben, zien we allemaal dat er veel te verbeteren is bij de kinderen en in de gemeente. Maar slechts weinig mensen richten zich met deze nood tot Christus, zodat zij deel krijgen aan de wijsheid waarmee zij de nood kunnen verhelpen. Hier is het werkelijk nodig dat we met heel ons hart Gods wijsheid zoeken. De nood die we zien, moeten we voor Gods aangezicht op ons hart dragen, zodat Hij ons woorden en openbaring kan geven om te helpen.

”In deze wereld moet je één oog dicht doen,” zei Johan O. Smith vaak. Je komt hier in lijden terecht omwille van het lichaam van Christus, zodat je kunt aanvullen wat nog ontbreekt en onvolkomen is. “Thans verblijd ik mij over hetgeen ik om uwentwil lijd, en vul ik in mijn vlees aan wat ontbreekt aan de verdrukkingen van Christus, ten behoeve van zijn lichaam, dat is de gemeente.” Kol. 1:24. Er ontbreekt niets aan het verlossingswerk, maar toen Jezus naar de hemel voer, liet hij het aan de heiligen over om verder te bouwen. Daarom kan het zijn dat je moet lijden om aan te vullen wat nog ontbreekt. Je moet lijden voor jezelf en voor anderen, zodat je voortdurend in de liefde kunt blijven in je dienst aan de ander.

“Want wie is God behalve de Here, wie is een rots buiten onze God? Die God, die mij met kracht omgordt en mijn weg effen maakt; die mijn voeten maakt als die der hinden en mij op mijn hoogten doet staan; die mijn handen oefent ten strijde, zodat mijn armen een koperen boog spannen. Ook gaaft Gij mij het schild van uw heil, en uw rechterhand ondersteunde mij, uw nederbuigende goedheid maakte mij groot. Gij hebt mij ruimte gegeven voor mijn schreden, en mijn enkels wankelden niet. Ik vervolgde mijn vijanden om hen te achterhalen, en liet niet af, eer ik hen had vernietigd; ik verpletterde hen, zodat zij niet konden opstaan, zij vielen onder mijn voeten. Gij hebt mij aangegord met kracht tot de strijd, Gij deedt onder mij bukken wie tegen mij opstonden; Gij deedt mijn vijanden mij de rug toekeren, en mijn haters verdelgde ik.” Psalm 18: 32-41.

Deze woorden van David passen heel goed bij Johan O. Smith. Zijn handen waren krachtig geoefend ten strijde. De wereldbeheersers van de duisternis zijn sterk, maar zij hebben alleen macht in de duisternis. Met de wapenen des lichts kunnen we hen overwinnen. Deze strijd bracht Johan O. Smith een overwinning, die geheel onbekend was in de godsdienstige wereld. In zijn strijd bleef hij bewaard in de Geest, zonder onder de voet gelopen te worden. Zonder zulke broeders zou ook de gemeente onder de voet zijn gelopen. Er was strijd aan boord van de schepen. Het was niet gemakkelijk om onderofficier bij de Noorse marine te zijn. Je moest je plicht nauwkeurig doen, zodat je superieuren niets aan te merken hadden. Behalve deze strijd had hij ook die andere strijd tegen godsdienstige en ongelovige mensen. Neem je zo’n strijd op, dan kun je in deze wereld niet groot worden. Je wordt eerder als lastig ervaren. Van binnen kun je echter een geweldige overwinning vieren. Het doet goed om het resultaat van een dergelijke strijd te beleven. Onze geest wordt gehard in deze strijd. Waar je eerst bang, terneergeslagen of mismoedig zou worden, heb je nu kracht en geloof van God.

”Elk wapen dat tegen u gesmeed wordt, zal niets uitrichten, en elke tong die zich voor het gericht tegen u keert, zult gij in het ongelijk stellen. Dit is het deel van de knechten des Heren en hun recht van Mijnentwege, luidt het woord des Heren.” Jes. 54:17. Dit woord geloofde Johan O. Smith met volle overtuiging. Dit beleefde hij keer op keer, en hij zal voor altijd een krachtig getuigenis zijn van het woord, dat wie op Hem zijn geloof bouwt, niet beschaamd zal uitkomen. Rom. 10:11.





Aksel Smith


Aksel Smith was ook één van de steunpilaren van die eerste tijd. Hij stierf in 1919, nog maar 38 jaar oud. Aksel Smith kwam als eerste met het voorstel om een blad uit te geven. Hij zei namelijk: ”Het is niet goed dat al deze heerlijke waarheden, waarover we hier met elkaar spreken, verloren gaan. We moeten een blad uitgeven, zodat Gods licht verder verspreid kan worden.” Aksel Smith werd toen mederedacteur van Skjulte Skatter (Verborgen Schatten) vanaf de eerste uitgave van het blad in januari 1912 tot januari 1919. Toen haalde God hem thuis na een goed volbrachte dienst.

Hij was buitengewoon goed en mild en bewees de mensen veel goede diensten. Als tandarts had hij een goed inkomen en zodoende was hij de financiële steun voor het blad Skjulte Skatter, toen het zich in het begin niet zelf kon bekostigen. Op allerlei manieren deed hij veel goeds en hij was erg vrijgevig. Jaren na zijn vroege dood waren er nog velen die konden vertellen over zijn ruimhartigheid. Verscheidene mensen vertelden over hem dat hij meer weggaf dan verdiende.

Hij was door zijn goedheid een geweldige herder. Via zijn werk in Drøbak won hij zes zusters, die het begin van de gemeente in Drøbak werden. Pas een half jaar na zijn dood kwamen Thorolf Eriksen en Otto Baltzersen daar in de gemeente.

Aksel Smith stierf in triomf en als overwinnaar. Johan O. Smith schrijft in Skjulte Skatter het volgende over zijn heengaan: “De broeders en zusters stonden ’s morgens, de 16e, om zijn bed. Zijn ogen waren half gesloten en bijna gebroken door de voortdurende slapeloosheid. De trekken van zijn gezicht vertoonden diepe sporen en zijn stem was zwak. Midden in dit grote verdriet vroeg hij aan een zuster om op de piano “Rondom Jeruzalem zijn hoge bergen” te spelen. Een onbekeerde vrouw lag op dat ogenblik op haar knieën bij zijn bed en zocht verlossing in Jezus Christus. De broeders en zusters weenden.

Toen gaf hij één voor één een lieflijke en treffende vermaning. Wij waren allen stil van verwondering, zó intens kende hij iedereen persoonlijk en zó helder waren zijn gedachten, terwijl hij de dood zo nabij was. Toen zijn vrouw hem vroeg: “Wat wil je dat ik hierna doen zal?” zei hij: “Neem het kruis op.” Een zuster vroeg: “Hoe kan ik u het beste bedanken voor alles wat u voor mij geweest bent?” Hij antwoordde: “Door overal waar behoefte is goed te doen.” Tot één zei hij: “Wijk nooit van ‘s Heren tempel.” Tot een ander: “Bid zonder ophouden.” Tot een derde: “Wie in het kleine getrouw is, is ook in het grote getrouw, hoed de lammeren”. Zelfs kleine jongens en meisjes werden bij zijn bed gebracht. Voor hen allen had hij een woord van vermaning en troost en telkens gingen ze wenend bij hem weg.

Diezelfde middag kwam de dokter. Wij stonden opnieuw met een hele groep om hem heen. Aksel vroeg: “Hoe lang kan dit duren - een paar uur?” De dokter zei, dat er weinig hoop was, maar een tijdstip kon hij niet zeggen. Aksel wees toen op zijn borst en zei: “Hier in mijn binnenste heb ik eeuwig leven. Ik geloof in Jezus Christus”. Toen vroeg hij een zuster om “Zoals beken in het Zuiderland loop ik huiswaarts” te spelen. De dokter weende samen met ons allen. “Jezus is hier en de engelen zijn om mij heen,” zei Aksel. Toen ik hem vroeg of hij via “Skjulte Skatter” iets aan de broeders en zusters had mee te delen, zei hij: “Ja, aanvaardt de vorm van onderricht die bij de godsvrucht hoort, die houdt stand.” “Zal ik de broeders en zusters in het blad groeten?” “Ja”.

God had hem gebruikt om de wijsheid bij zijn broer Johan O. Smith op te graven, zodat die verwoord werd. Zo konden wij daarvan deelgenoot worden via zijn brieven en boeken die hij schreef en door de artikelen in Skjulte Skatter. Aksel Smith heeft zelf meerdere boeken en traktaten nagelaten over het innerlijke leven en de ontwikkeling daarin. Die zijn voor veel mensen tot opbouw en steun geworden.





De kapperszaak in Drøbak


Mijn vader, Helge Smith, begon voor zichzelf met een timmerwerkplaats in Drøbak in 1946. Het was een klein stadje en iedereen kende elkaar. Het werd snel opgemerkt als er nieuwelingen kwamen. Mijn vader heeft vaak verteld over die keer toen hij in de kapperszaak van een oudere man kwam, genaamd Jacobsen. Ik laat mijn vader vertellen over deze belevenis:

De eerste keer dat ik naar Jacobsen ging om me te laten knippen vroeg hij mij:

“Waar kom je vandaan – je komt toch niet uit Drøbak?”

“Nee, ik kom niet uit Drøbak, ik kom uit Horten,” antwoordde ik.

“Mag ik vragen hoe u heet?” vroeg Jacobsen.

“Ik heet Helge Smith.”

“U bent toch geen familie van Aksel Smith?”vroeg hij.

“Jazeker, Aksel Smith is mijn oom,” zei ik.

“Dan zal ik u iets wonderlijks vertellen,” zei Jacobsen. ”Normaal gesproken geloof ik niet in bovennatuurlijke dingen, maar nu zal ik u iets bovennatuurlijks vertellen. Ik heb er met velen over gesproken, maar er is niemand die mij er een verklaring voor kan geven.”

“Waar gaat het dan over, al dat wonderlijke en bovennatuurlijke wat u beleefd hebt?” vroeg ik.

“Wel, toen Aksel Smith hier in Drøbak woonde, kwam hij al die jaren elke keer bij mij om zijn haar te laten knippen. Het wonderlijke was, dat telkens als hij de kapperszaak binnenkwam, ik mij nooit hoefde om te draaien om te zien dat hij het was. Dat voelde ik aan. Ik werd ook zo blij, elke keer als hij binnenkwam, alsof ik het grootste lot in de loterij had gewonnen. Was het maar één keer gebeurd, dan had ik het er niet meer over gehad, maar het gebeurde elke keer als hij kwam. Nooit heb ik iets bovennatuurlijks meegemaakt, maar dit was bovennatuurlijk. Kunt u mij dit uitleggen?”

“Hebt u wel eens gehoord van de profeet Daniël?” vroeg ik.

“Ja, wel van gehoord, maar ik ben niet zo bijbelvast.” zei Jacobsen.

“Door zijn godsvrucht kreeg Daniël een verheven geest. Koning Darius werd eerst door zijn staatsraden en de rijksbestuurders bedrogen. Maar toen ze hem vroegen om een schrijven op te stellen, waarin verboden werd om iemand anders te aanbidden dan de koning, merkte hij op dat alles klopte wat Daniël zei, en dat hij het bij het juiste eind had. Dat kwam door zijn uitnemende geest en zijn godsvrucht. Zo was het ook met oom Aksel. Hij had een verheven geest. Als Aksel ergens binnenkwam werd die hele ruimte gevuld met een geest die vertelde wat voor een man hij was. Vanwege zijn godsvrucht wist je wie er binnenkwam, zonder hem te hoeven zien.” zei ik tegen hem.

“U bent de enige die mij dit heeft kunnen uitleggen. En ik geloof ook dat het zo was,” zei Jacobsen. “Heel Drøbak wist dat hij een diep gelovig man was. Dus die vergelijking uit de bijbel waarover u het had, kan wel kloppen.”





De kapperszaak aan de Rosenkrantzstraat in Oslo


In 1947 moest mijn vader een keer de stad in om geld te innen voor spullen die hij had geleverd aan een klant in Oslo. Hij ging eerst even naar een kapper in de Rosenkrantzstraat om zich te laten knippen. Op een gegeven moment merkte hij op dat iemand het over tandarts Aksel Smith had. Dat trok natuurlijk zijn aandacht en toen luisterde hij extra scherp.

Het bleek een oude visser, die over zijn visserij in 1914 vertelde.

“Het was een ellendig jaar voor de visserij. De vangst en verdiensten waren erg mager. Onder het vissen kreeg ik een verschrikkelijke kiespijn. Het was zo erg dat ik het vissen moest onderbreken en naar Drøbak ben gegaan. Daar bezocht ik een tandarts; een diep gelovig man. Hij bekeek de kies, trok hem eruit en reinigde de wond zorgvuldig. De tandarts bekeek meteen ook de rest van mijn gebit en zei tegen mij: U heeft ook iets aan de andere kant wat erge kiespijn kan veroorzaken als er niets aan gedaan wordt. Ik raad u aan om morgen terug te komen.”

Ik kon de gedachte niet verdragen om die pijn terug te krijgen en besloot de volgende dag terug te komen. Maar er was één vraag die me de hele tijd bezig hield. Hoe zou ik dit kunnen betalen? Ik had namelijk geen geld. De volgende dag ging ik terug naar de tandarts en ondertussen dacht ik erover na hoe ik het allemaal zou kunnen betalen. Ik wist dat hij al een heel uur bezig was geweest.

Toen hij klaar was, vroeg ik: “Hoeveel kost het?”

“Het kost niets, mijn beste man,” antwoordde de tandarts.

“Het was alsof hij mij doorzag en wist dat ik zo slecht bij kas zat. Ben je ooit bij zo’n tandarts geweest?” vroeg de oude visser.

“En alsof dat nog niet genoeg was. Toen ik over de markt van Drøbak liep, gleden mijn handen in mijn zakken en vond ik zomaar 20 kronen, die hij mij had gegeven.”

Een buschauffeur die in Drøbak opgegroeid was in de tijd dat Aksel daar woonde, zei een keer tegen mijn vader: “U bent familie van Aksel Smith. Dat was een fijne man. Toen ik nog een kleine jongen was, zei hij wel eens tegen mij: “Houd je van Jezus? Je moet van Jezus houden als je het goed wil krijgen hier op aarde.”

Hij hield geweldig veel van de mensen! De oudste kinderen van Johan O. Smith gingen vaak logeren bij Helga en Aksel Smith. Aksel zorgde goed voor ze en deed hen erg goed wanneer hij met hen sprak.





Elias Aslaksen


Door Aslaksen hoorden de broeders en zusters vooral de stem van een drijver. Hij was een brandend ijverige man, met zijn hele hart. Hij zocht de waarheid en de kern van de waarheid op elk punt waar de Schrift over spreekt. Door deze onvermoeibare ijver voor de waarheid dreef hij de gemeente de Geest, het water en het bloed binnen én tot gelijkvormigheid aan Christus. Ongetwijfeld heeft hij velen tot een rechtvaardig leven gebracht. Zijn naam zal naar het schriftwoord voor eeuwig en altijd stralen. “En de verstandigen zullen stralen als de glans van het uitspansel, en die velen tot gerechtigheid hebben gebracht als de sterren, voor eeuwig en altoos.” Dan. 12:3.

Hij was buitengewoon ootmoedig. Hij vernederde zich diep om te kunnen volbrengen wat zijn Heer en Meester in zijn leven wilde doen en om de taak te volbrengen die God hem te doen had gegeven. Hij was op vele wijzen een briljant en uniek persoon, die het ver zou hebben geschopt in deze wereld. Toen hij nog een jonge cadet was, zag men bij de marine al een admiraal in hem. Een collega zei over hem, dat hij klein van gestalte was, een kop kleiner dan de meesten van hen, maar in bijna alle disciplines stak hij een hoofd boven iedereen uit. Als jonge man in de marine was hij al zeer behulpzaam en daar kreeg hij de naam dat hij de behulpzaamheid zelf was.

Tussen Johan O. Smith en Elias Aslaksen ontstond een oneindig goede band. Zij hielden van elkaar en door de samenwerking in de gemeente waren ze in al die jaren nauw aan elkaar gesmeed. Die liefde bleef de rest van hun leven. Er was ook een blinkend zwaard tussen hen, maar er was nooit iets wat de liefde verbrak.

Elias Aslaksen was een eersteklas dienaar van het Woord. Hij gebruikte veel voorbeelden van uiterlijke dingen om het innerlijke te belichten. Veel mensen vonden hem wellicht wettisch in zijn verkondiging, maar dat was hij absoluut niet. Ik denk dat Elias Aslaksen een van de meest verkeerd begrepen personen is, die wij onder ons hebben gehad. Velen namen zijn verkondiging letterlijk op. Zij pasten zich uiterlijk aan in overeenstemming met zijn zienswijze en wensen. Zij hadden niet genoeg liefde tot de waarheid om te begrijpen dat hij dingen als voorbeelden aanhaalde om duidelijk te maken en te verhelderen, waar het Woord ons toe wil brengen in ons innerlijke leven. Aslaksen sprak bijvoorbeeld over ijdelheid en gebruikte daarbij verschillende voorbeelden. Velen volgden hem niet op de ware, innerlijke wegen. Ze werden gevangen in een uiterlijke vorm, zonder de innerlijke wegen te verstaan en zonder dat ze tot een verborgen leven met Christus in God kwamen. Velen kwamen in een wettische manier van leven terecht, omdat ze in hun geest niet vrij waren om God te dienen, zoals Hij dat in hun harten werkte.

Ik vroeg broeder Aslaksen op zijn laatste reis naar Finland waarom hij zo sprak. “Zo worden veel mensen wettisch en ze krijgen geen deel aan het evangelie,” zei ik. Toen antwoordde hij: “Het is nooit mijn bedoeling geweest dat anderen het precies zo moeten nemen en doen als ik. Dat zou verschrikkelijk zijn. Dat zou hetzelfde zijn als heersen over zielen!”

“Ja, maar omdat u zo veel vertrouwen hebt en in uw toespraken zoveel uiterlijke voorbeelden gebruikt, doen ze precies wat u zegt en ze volgen u in het uiterlijke,” zei ik.

Toen keek hij mij verdrietig aan en zei: “Ja, als ze zo dom zijn, dan wens ik ze veel geluk.”

Wanneer ik broeder Aslaksen hoorde spreken, begreep ik intuïtief dat er een enorme heerlijkheid was bij alles wat hij zei en deed. Daarom was hij voor mij een bron van leven, waar ik gretig van dronk. Hij sprak het geloof recht mijn hart in. Tijdens een van zijn toespraken werd ik wedergeboren en kreeg ik een kracht in mijn leven, die er sindsdien altijd is gebleven. Dat heeft onder andere bewerkt dat de gedachte om moedeloos te worden altijd ver weg is geweest, zelfs onder de zwaarste beproevingen. Integendeel bemerk ik een levenskracht, die al die tijd in mijn binnenste heeft gewerkt. Die heeft mij oneindige blijdschap en geluk gebracht. Ik verheug mij dat we zo’n verkondiger onder ons hebben gehad en zie hem als een van de grootste mannen die de gemeente ooit heeft voortgebracht. Ik verheug mij enorm om hem terug te zien en in de eeuwigheid met hem samen te zijn.





Sigurd Bratlie


Toen Sigurd Bratlie stierf, had ik ongeveer 18 jaar met hem samengewerkt in zaken die de gemeente aangingen. Maar ik heb hem mijn hele leven gekend. Ik groeide op in hetzelfde huis. Als mens was hij zeer bescheiden en hij had er een hekel aan om op de voorgrond te treden. Hij reed vaak met mijn vader mee naar samenkomsten en visites. Als er ook nog anderen meereden ging hij altijd achterin zitten bij het gereedschap van mijn vader. Hij was buitengewoon dankbaar en gering in zichzelf. Deze bescheidenheid kon wel eens verkeerd uitgelegd worden. Sommige mensen dachten zelfs dat hij arrogant was, terwijl dat juist ver bij hem vandaan was.

Vooral Sigurd Bratlie verstond de waarde van wat Johan O. Smith ons heeft nagelaten. Zijn hele leven heeft hij zich extra over deze waarheden verheugd en ze bewaard. Hij heeft in zijn boeken zelf ook veel geschreven over de openbaringen “Christus geopenbaard in het vlees” en “Het lichaam van Christus” – deze gevoelige levenswetten. Bij het lezen proef je zijn wijsheid en merk je een volheid van de Geest van openbaring. Zijn boeken zijn ook een enorme hulp geweest voor veel verkondigers in de gemeente. Het grootste van zijn dienst was zonder meer dat hij zó diende, dat veel jonge broeders opgroeiden tot dienaren in Christus.

Hij leefde erg bewust wat zijn gezondheid betreft. In zijn jeugd leefde hij tien jaar op rauwkost, onder meer toen hij in Zweden woonde. Hij was als mens bijna ascetisch, maar werd daarin nooit fanatiek en mengde het nooit in de verkondiging van het evangelie. Wanneer Rakel en Sigurd Bratlie gasten hadden, serveerde Sigurd Bratlie vaak zelf de heerlijkste slagroomtaarten met pruimenjam, die hij zelf had gebakken.

Sigurd Bratlie was een groot geestelijk strateeg. Hij hield de kaarten vaak voor zichzelf en liet zich niet graag in de kaart kijken. Zelf kreeg ik een behoorlijke portie tucht en terechtwijzing van hem, maar ik merkte altijd een enorme onderstroom van goedheid in zijn behandeling. Zijn doel daarmee was om mij toe te rusten tot dienstbetoon, tot opbouw van het lichaam van Christus. De behandeling die ik kreeg, kon ik heel goed gebruiken. Hij was een sterke persoonlijkheid. Hij was hard voor zichzelf en hij wenste dat de mensen met wie hij het nauwst samenwerkte, van hetzelfde soort waren. Als ik hieraan denk, komen mij vaak enkele woorden van ons volkslied in gedachten. Die luiden zo: “Noorse mannen in huizen en hutten, dankt uw grote God! Hij wilde het land beschermen, ondanks dat het er donker uit zag. Alles, waarvoor de vaderen hebben gestreden, de moeders hebben geweend, daarin heeft de Here in stilte voorzien, zodat we ons recht wonnen.” Die goede hand die zo in stilte voorzag, maakte dat ik kracht kreeg om de slappe handen op te heffen en de knikkende knieën te strekken. In de hele behandeling die hij mij gaf, merkte ik altijd dat Sigurd Bratlie in de liefde bleef, in zorg en in goedheid.

Ik ken niemand die in onze tijd zo’n genade als apostel heeft gekregen als broeder Sigurd Bratlie. Ik heb ook nog nooit iemand gezien, die zo de heerlijkheid van Christus uitstraalde als hij. Door zijn verkondiging werd mijn hart in vlam gezet. Wat hij sprak was zó duidelijk, dat ik eigenlijk nooit iets hoefde te vragen. Hij schilderde Christus op zo’n manier voor onze ogen, dat er geen twijfel bestond over wat wij moesten doen in ons leven. Sigurd Bratlie was een zeer ijverige priester voor God. Hij stond als een offerpriester van Jezus Christus in deze nieuwtestamentische slachterdienst, tot over de zeventig. Hij zei zelf dat hij in de jaren na zijn 70e deel kreeg aan een geweldig rijpingsproces. Dat werden de rijkste jaren van zijn leven. Zijn vooruitgang was voor ons allen openbaar. Een oneindige rijkdom aan goedheid, lankmoedigheid en genade kwam uit zijn leven tevoorschijn. Een lankmoedigheid, die waarlijk goddelijk was.

Ik heb samen met hem veel moeilijke kwesties besproken. Daarbij merkte ik dat hij trouw was aan de waarheid. In dit alles had hij grote zorg om zoveel mogelijk mensen te redden en te helpen, maar zonder iets van de waarheid af te doen.

Toen enkele mensen ons verlieten, vroeg ik hem een keer of ik iets extra’s voor hen moest doen om ze te helpen. Het antwoord was toen: “Daar moet je niet mee bezig zijn, Kåre – deze mensen willen iets anders dan wat jij en ik willen. We moeten blij zijn dat ze weggaan. Je merkt immers dat zij iets anders willen dan jij en ik (namelijk een discipel zijn).”

Ik zei een keer tegen hem: “Het spijt mij dat u om mij deze verdrukkingen moet ondergaan nu u al zo oud bent”(hij was de 87 al gepasseerd!)

Toen lachte hij hartelijk en zei: “Dat moet jij je niet aantrekken. Dat doet mij niets!” ”Meent u dat echt?” vroeg ik. “Ja, het doet mij absoluut niets. We moeten alleen maar blij zijn met alles wat er gebeurt ten behoeve van de gemeente,” zei hij.

Sigurd Bratlie was een groot leraar onder ons. Door zijn verkondiging heeft hij in het leven van veel mensen een gedegen fundament gelegd. “Want al ben ik naar het vlees afwezig, naar de geest ben ik bij u en ik zie met blijdschap de orde, die bij u heerst, en de hechtheid van uw geloof in Christus.” Kol. 2:5. In dit opzicht was broeder Sigurd Bratlie een zeer bekwame dienaar, die door zijn onvermoeibare verkondiging de gemeente werkelijk voorthielp tot deze hechtheid van het geloof. Hij legde het fundament als een kundig bouwmeester, zodat ieder persoonlijk daarop voort kon bouwen in zijn eigen leven. Hij onderwees ons grondig, onder meer over hoe wij in de Geest der waarheid tot één lichaam gedoopt worden. En over hoe wij de dood van Christus in praktijk konden brengen in ons leven. Dit is zowel in het binnen- als buitenland voor veel broeders en zusters een onschatbare hulp geworden.





Aksel J. Smith


Deze zeer geliefde broeder was uitmuntend als herder en profeet. Hij maakte het mensengezicht in het wezen van God zichtbaar, zoals we lezen in Ezech. 1:5-10: “En in het midden daarvan was wat geleek op vier wezens; en dit was hun voorkomen: zij hadden de gedaante van een mens, ieder had vier aangezichten en ieder van hen vier vleugels. Wat hun benen aangaat, deze waren recht; en hun voetzolen waren als die van een kalf en fonkelden als gepolijst koper. Onder hun vleugels waren mensenhanden aan hun vier zijden. En wat de aangezichten en de vleugels van die vier betreft, hun vleugels waren met elkaar verbonden. Zij keerden zich niet om als zij gingen; zij gingen ieder recht voor zich uit. En wat hun aangezichten betreft, die geleken bij alle vier ter rechterzijde op dat van een mens en dat van een leeuw; bij alle vier ter linkerzijde op dat van een rund; ook hadden alle vier het aangezicht van een arend.”

Wat de ontwikkeling van de gemeente betreft, heeft Aksel J. Smith in veel opzichten de weg gewezen en hij had daarbij een goddelijke visie. Hij groeide op bij zijn vader en kreeg daardoor een intuïtief kompas mee, zodat hij wist welke weg de gemeente moest gaan. Hij kreeg inzicht, doordat hij de wijsheid zag waarmee zijn vader de dingen aanpakte en doordat hij zelf het discipelleven binnenging. Toen hij nog jong was, zei zijn vader over hem dat hij geroepen was om herder en profeet te zijn. In het laatste jaar van zijn leven heeft hij ervoor gezorgd dat Aksel J. Smith redacteur van Skjulte Skatter zou worden. Deze taak heeft hij 55 jaar met grote ijver verricht. Al die jaren heeft hij ook de verslagen van de conferenties gemaakt en daardoor een stuk geschiedenis van de gemeente vastgelegd.

Vrij van afgunst, met hoogachting voor degenen die God had aangesteld in de gemeente, begreep hij waar de weg lag naar goede, grazige weiden. Waarom zou men de schapen opjagen naar het rotsgebergte, als er een goed pad door het dal loopt? Het kan moedig en gewaagd lijken om de kudde tot extreme daden aan te zetten, maar de wijsheid werkt niet op die manier. Hij waakte over het blad, ook als sommige mensen iets geweldig op de spits dreven, zodat alleen wat tot opbouw was, werd gedrukt. Vanaf zijn jeugd had hij de geest van wijsheid in zijn hart. De wijsheid loopt midden op de wegen van het recht. Hij was geen radicaal aan de linker- of rechterkant, maar hij was een wegwijzer in het goede. Door de goede woorden die hij met wijze zachtmoedigheid sprak, hebben velen de weg gevonden naar het leven en het goede. Op veel manieren heeft hij het mensengezicht in het wezen van God aanschouwelijk gemaakt. Hij was er uniek in om degenen die wat achteraf woonden te bezoeken. Hij zocht ze op en schreef met hen. Hij onderhield met veel mensen persoonlijk contact. Bovendien heeft hij enkele van de meest inhoudsrijke liederen van ons liederenboek geschreven. Hij heeft door zijn dienst de nacht van hopeloosheid weggejaagd en door zijn dienst hebben mensen God leren kennen.

Zouden er in die tijd tussen de leidende broeders problemen zijn geweest, dan geloof ik dat de gemeente in Noorwegen Aksel J. Smith was gevolgd. Een dergelijke situatie heeft zich gelukkig nooit voorgedaan, maar Aksel J. Smith was zo’n meester in het vinden van de weg, dat een ieder zich veilig voelde en met blijdschap vooruit kon gaan op de weg des levens.

We hebben onder ons ook radicalen gehad, die de mensen naar het uiterste van de rotskant wilden jagen, waar ze zich te pletter konden vallen. De goede herder vindt de weg waar de schapen blijmoedig volgen. Door een iets langer pad te kiezen, ziet het er lang niet zo gevaarlijk uit en men bereikt toch hetzelfde doel. Zo was hij ook in zijn verkondiging. De gemeente heeft gevoeld dat hij het hart had van een herder en een profeet, die ze veilig konden volgen. Dat getuigenis gaf God zelf in de harten van wie hem hoorden.

Hij heeft de gemeente ook vaak ‘gered’ van oneindig lange samenkomsten, omdat Elias Aslaksen wel eens de tijd vergat. Tijdens een samenkomst op een van onze conferenties ging Elias Aslaksen even naar de wc. Toen hij terugkwam, wilde hij graag nog twee uur doorgaan met de samenkomst. Toen zei Aksel J. Smith tegen hem: “Denk eens aan alle broeders en zusters, die graag hetzelfde hadden willen doen als wat jij daarnet gedaan hebt. We moeten de samenkomst nu beëindigen.” Toen boog Aslaksen zich meteen. Johan O. Smith zei voor hij stierf tegen Aksel, dat hij Aslaksen moest helpen de tijd in de gaten te houden. Aslaksen boog zich altijd in diepe nederigheid voor wat Aksel J. Smith zei.

Als wij nu de ontwikkeling van de gemeente bezien, dan zien we dat de gemeente zich precies zo heeft ontwikkeld als Aksel J. Smith voor ogen had.





Brunstad


Een van de laatste dingen die bekend zijn van Johan O. Smith, was dat hij een droom had. Toen hij ‘s morgens wakker werd, zei hij: “Vannacht heb ik een echte droom gehad. Ik stond op het perron in Hokksund met twee grote koffers. Ik sleepte en trok ze met me mee naar Vestfold.”

Als conferentieplaats dachten de broeders sterk aan Hokksund. Hokksund was een knooppunt van spoorwegverbindingen naar alle kanten in Noorwegen. En men dacht in die tijd niet verder dan de binnenlandse contacten in Noorwegen. Toch maakte Pinehas Nilsen Aksel J. Smith attent op een advertentie in Aftenposten, waarin de boerderij Brunstad te koop werd aangeboden. Aksel J. Smith ging naar Brunstad om die plek te bekijken. Hoewel er veel sneeuw lag, merkte hij dat er een profetisch enthousiasme wakker werd in zijn hart. Hij zag voor zich hoe de broeders en zusters deze plek, zo dicht bij de fjord, zouden gebruiken. Hij begreep dat God ons Brunstad wilde geven. Broeder Bratlie was op dat moment in Duitsland en Aksel J. Smith stuurde een telegram naar Bratlie over de koop van Brunstad. “Niet Hokksund, maar Brunstad in Vestfold is voor ons bestemd,” schreef hij met zo’n profetisch enthousiasme, dat Bratlie onmiddellijk naar Noorwegen belde met: “Aksel J. Smith heeft gelijk – Brunstad is voor ons bestemd!” Aslaksen was het ermee eens.

De broeders hadden het koopcontract van het perceel in Hokksund eigenlijk al ondertekend. Aslaksen vond dat met de verkoper gepraat moest worden. Er waren broeders die streden voor die plek en probeerden in die richting invloed uit te oefenen. Toen ze in Hokksund aankwamen, kwam de eigenaar hen al tegemoet. “Ik heb spijt dat ik het koopcontract met jullie ben overeengekomen. Ik heb het te goedkoop verkocht.” Hij wilde, dat wij het voor meer geld zouden kopen.

“Prima! Je bent van het contract af. We kopen een heel andere plek. Tot ziens,” zei Aksel J. Smith. Aslaksen ging achter Smith en Bratlie staan en daarmee was de kous af.

Wij zien nu duidelijk dat God ons Brunstad wilde geven. Er ligt een vliegveld heel dichtbij en het blijkt een van de beste plaatsen te zijn voor de broeders en zusters uit heel Noorwegen. God heeft daarna ook mogelijkheden gegeven om er grond bij te kopen. Vandaag de dag is Brunstad twee keer zo groot als toen we het kochten in 1956.

Na de oorlog moest men een vergunning van het rijk hebben om een zaal te bouwen, want er was weinig materiaal in het land. Toen we een keer noodgedwongen moesten uitbreiden, zei de ambtenaar in Tønsberg: “Nu kan het niet meer Smith, nu mogen jullie niet meer uitbreiden.”

“Zijn er nog anderen waar we mee kunnen praten?” vroeg Smith.

“Je kunt natuurlijk het ministerie vragen de zaak opnieuw te behandelen,” zei de ambtenaar, “maar dat heeft natuurlijk geen zin.”

Smith ging naar Oslo en mocht op het ministerie komen.

“Wat doen jullie daar dan? Heeft het iets met onderwijs te maken?” vroeg de staatsraad op het ministerie. “Ja, natuurlijk heeft het met onderwijs te maken – het is bijbelonderricht van het hoogste niveau,” antwoordde Smith.

“Ja, dan is het in orde,” zei de staatsraad en stempelde alle papieren.

Aksel J. Smith ging glimlachend terug naar de ambtenaar in Tønsberg.

“Nu is alles in orde,” zei Smith, “de zaak is goedgekeurd door het ministerie.”

“Wat zeg je me nou, dat bestaat niet! Kreeg je het voor elkaar als school?”

“Ja, wij houden ons immers bezig met onderwijs op het hoogste niveau,” zei Smith.

“Ja, ja, dan krijg je van mij ook een stempel. Lieve kinderen hebben veel namen!”





Een dapper en moedig man


Tijdens de oorlog was er weinig papier en daarom werden alle streekbladen ingetrokken. Alleen de hoofdbladen en kranten mochten doorgaan. Aksel J. Smith was van mening dat Skjulte Skatter moest blijven bestaan – dat zag hij in een droom. Hij ging toen naar het ministerie in Oslo en vroeg of het niet mogelijk was om door te gaan met de uitgave van het blad.

“Nee, alle streekbladen moeten nu stoppen,” was het antwoord dat hij kreeg.

“Skjulte Skatter is geen streekblad,” zei Smith.

“Is Skjulte Skatter een hoofdblad voor jullie activiteiten?” vroeg de staatsraad.

“Ja, wel zeker – het is een hoofdblad voor het hele land en voor ons hele werk,” antwoordde Smith.

“Hebben jullie dan zelf papier?” vroeg de staatsraad.

“Ja, we hebben voor heel wat jaren papier,” antwoordde Smith.

“Ja, als de zaak er zo voor staat, kan er geen bezwaar zijn,” zei de staatsraad.

Aksel J. Smith was een geloofsman die de goede strijd van het geloof streed, opdat de broeders en zusters het goed zouden hebben. Op een dag, nog voordat we Brunstad hadden gekocht, ging hij er heen en keek uit over die plek. “Dit is de plaats voor de broeders en zusters,” dacht hij. “We moeten het goed voor ze maken.” Een andere keer toen hij over de broeders en zusters sprak, zei hij tegen mij: “Naar het vlees zijn het de slechtsten, maar naar de geest zijn ze het beste van Gods scheppingswerk. Denk daaraan Kåre!” Daardoor ging ik de broeders en zusters heel groot zien. Zelfs voor de geringste had hij een geweldige hoogachting. Wij hebben nooit gemerkt dat hij zichzelf zocht in zijn dienst, hoewel hij zich gemakkelijk had kunnen laten gelden als zoon van Johan O. Smith. Hij diende in ootmoed en goedheid en daarom was hij zeer geliefd bij de broeders en zusters.

Hij was een bijzonder goede echtgenoot voor zijn vrouw en een zeer goede vader. Zijn kinderen hebben ook iets meegekregen van dat milde en goede. Ook bij de kinderen die vandaag de dag niet in ons midden zijn, vind je goedheid en grote dankbaarheid voor de gemeente.

Hij was geen mens van vaste patronen. Was het lekker zomerweer, dan gelastte hij de samenkomst af en ging liever met de hele gemeente naar het Borrestrand vlak bij Horten. “Hier in Horten gaan we zo snel door de stof heen, dat we vakantie kunnen nemen vanaf mei en niet eerder weer beginnen dan in de herfst. Jullie in Oslo hebben zelfs tijdens de Brunstadconferenties nog samenkomsten nodig,” kon hij zeggen. Een andere keer zei hij: “Toen de bokken en de schapen langs de Oslofjord naar het noorden werden gedreven, waren de schapen zo moe dat ze hier in Horten zijn gebleven, terwijl de bokken verder opgejaagd werden naar Oslo.” Hij bedoelde het misschien alleen maar gekscherend en humoristisch, maar misschien lag er toch ook wel iets profetisch in.

Als we het hebben over herders en profeten in de gemeente is het onmogelijk om niet aan Aksel J. Smith te denken. Vaak was hij het bindmiddel tussen de verantwoordelijke broeders. Het was uiterst gemakkelijk om raad en woorden van hem aan te nemen. Door zijn volheid aan goedheid kwam hij zo gemakkelijk harten binnen. Daarom werd hij ook zo velen tot hulp. Aksel J. Smith en Elihu Pedersen waren tot grote zegen als evangelisten in heel Noorwegen. Ze spraken en zongen de heerlijke waarheden van het evangelie de harten van de mensen binnen.

“Ik had het leuk gevonden om in de gemeente nog wat meer te doen van wat God in mij heeft gewerkt. Maar dat laat ik aan jou over, Kåre”, zei hij een keer tegen mij.





Weerstand tegen de gemeente


Het recht om anders te denken, het recht op vrijheid van meningsuiting en vrijheid van godsdienst is vastgelegd in onze grondwet, een grondwet waar we met recht trots op zijn. Toch worden deze grondrechten voortdurend met de voeten getreden. Vooral de lutherse kerk in Noorwegen heeft zich hieraan op grove manier schuldig gemaakt.

Hans Nielsen Hauge (1771-1824) was een bekende verschijning in Noorwegen. Zijn werk en wandel waren tot grote zegen voor het land. Hij was godvrezend en werkzaam en vermaande de mensen tot een eenvoudig leven in gehoorzaamheid aan Gods woord. Velen bekeerden zich en kregen hoop en geloof in hun leven. Je zou verwachten dat de toenmalige godsdienstige leiders dankbaar waren voor dit werk. We weten allemaal wat er gebeurd is. Hans Nielsen Hauge ontmoette grote weerstand van zowel kerk als staat, werd gearresteerd en moest het met zijn gezondheid bekopen in de gevangenis van Åkershus. Voor de meeste Noren is deze geschiedenis bekend.

Dat de Noorse kerk Hans Nielsen Hauge later als een hervormer en een vernieuwer van het christelijke leven in het land zag, is ook niet onbekend. Dit herinnert aan een parodie, waarmee Jezus zelf ook van leer trok, toen hij in zijn tijd het toenmalige geestelijke gezag bestrafte:

“Wee u, schriftgeleerden en Farizeeën, gij huichelaars, want gij bouwt de grafsteden der profeten en verfraait de gedenktekenen der rechtvaardigen, en gij zegt: Indien wij geleefd hadden in de dagen onzer vaderen, zouden wij met hen geen gemene zaak gemaakt hebben ten opzichte van het bloed der profeten. Gij getuigt dus van uzelf, dat gij zonen zijt van de moordenaars der profeten. Maakt ook gij de maat uwer vaderen vol! Slangen, adderengebroed, hoe zult gij ontkomen aan het oordeel der hel? Daarom, zie, Ik zend tot u profeten en wijzen en schriftgeleerden. Van hen zult gij sommigen doden en kruisigen en van hen zult gij anderen geselen in uw synagogen en vervolgen van stad tot stad, opdat over u kome al het rechtvaardige bloed, dat vergoten werd op de aarde, van het bloed van Abel, de rechtvaardige, tot het bloed van Zacharias, de zoon van Berechja, die gij vermoord hebt tussen het tempelhuis en het altaar. Voorwaar, Ik zeg u: Al deze dingen zullen komen over dit geslacht.” Matt. 23:29-36.

Meer dan honderd jaar geleden voelde ook Johan O. Smith een verlangen om zich met zijn hele hart te bekeren. Als zevenentwintig jaar oude marineofficier uit Horten ervoer hij een leegheid in zijn leven. Daar, aan boord van het marineschip, boog hij zijn hart voor God. Die dag was de start van een heel nieuw leven. Dit leven zou er voor zorgen dat er langzaam maar zeker een levenskrachtige geloofsgemeenschap ontstond, die zich eerst in Noorwegen en later wereldwijd heeft uitgebreid. Het begrip, dat hij al vroeg ontving, is sindsdien bewaard gebleven als een fundament in de verkondiging van de gemeente, namelijk dat Gods woord moet worden geleefd en gedaan, precies zoals Jezus het zelf leerde.

“Een ieder nu, die deze mijn woorden hoort en ze doet, zal gelijken op een verstandig man, die zijn huis bouwde op de rots. En de regen viel neer en de stromen kwamen en de winden waaiden en stortten zich op dat huis, en het viel niet in, want het was op de rots gegrondvest. En een ieder, die deze mijn woorden hoort en ze niet doet, zal gelijken op een dwaas man, die zijn huis bouwde op het zand. En de regen viel neer en de stromen kwamen en de winden waaiden en sloegen tegen dat huis, en het viel in, en zijn val was groot.” Matt. 7:24-27.

De toenmalige godsdienstige leiders hadden moeite met deze vreze Gods. Bijna overal was weerstand. Johan O. Smith was trouw aan Gods woord. Dat gaf hem een kracht en een gezag dat de andere leiders in zijn tijd ver overtrof. De afgunst en de ergernis namen toe en al spoedig hadden de gehate ‘Smiths Vrienden’ een slechte naam in het hele land. Vooraanstaande theologen schreven boeken over ons zonder ook maar één keer te proberen zich te verdiepen in waar wij voor stonden. In plaats van een peiler der waarheid te zijn, werkten zij eraan mee aan om leugens en onwaarheden te verspreiden. Meer dan honderd jaar lang hebben zij ons vervolgd en kwaad over ons gesproken. Waarom?

Historisch gezien hoeven wij ons niet te verdedigen. Vandaag de dag is het voor de meesten wel duidelijk dat wij gelijk hebben en dat zij zich hebben vergist. De verkondiging en de godsvrucht van Johan O. Smith hebben langzaam maar zeker gezorgd voor een wereldwijd netwerk van gelovige mensen, die hun God en hun medemens liefhebben. Het is hoogst merkwaardig dat mensen, die een godvruchtig leven willen leiden, worden lastig gevallen door anderen, die zelf menen het leven en de leer van Christus te verkondigen. De logische oorzaak is, dat de leiders van De Noorse Kerk zo weinig geestelijke kracht hebben en daardoor mijlenver af staan van hun opdracht om het gebod onbevlekt en onberispelijk te bewaren. In plaats van vast te staan als een licht in de duisternis van deze tijd, hebben zij steeds gebogen voor en toegegeven aan de druk van de wereld. Hun christendom is totaal werelds en heeft al haar geloofwaardigheid verloren.

De kerkelijke predikanten hebben meerdere keren geweigerd om onze broeders en zusters in gewijde aarde te begraven. Godvrezende mensen, ja zelfs kinderen, werd de toegang geweigerd in het ‘huis des Heren’ en als gevolg van de houding van deze predikanten moesten zij in weer en wind buiten blijven staan. Voor zo’n kerk hebben wij jarenlang kerkelijke belasting betaald! Deze leiders zijn zo egocentrisch en opgeblazen, dat zij zelfs de katholieke kerk als een sekte beschouwen. De Noorse staatskerk heeft zeker het alleenrecht van onze Heer? Dank je de koekoek! De geloofsbelijdenis van de kerk is in werkelijkheid een ongeloofsbelijdenis, waarin het vergeven van zonden veranderd is in toegeven aan zonden! Zo ver is men van Gods woord verwijderd geraakt, dat de Schrift dergelijk ‘christendom’ terecht de Antichrist noemt – de geestelijke stroming die de gemeente van Christus en het ware leven van God tegenstaat.

“Jezus zei tot hen: Indien God uw Vader was, zoudt gij Mij liefhebben, want Ik ben van God uitgegaan en gekomen; want Ik ben niet van Mijzelf gekomen, maar Hij heeft Mij gezonden. Waarom begrijpt gij niet wat Ik zeg? Omdat gij mijn woord niet kunt horen. Gij hebt de duivel tot vader en wilt de begeerten van uw vader doen. Die was een mensenmoorder van den beginne en staat niet in de waarheid, want er is in hem geen waarheid. Wanneer hij de leugen spreekt, spreekt hij naar zijn aard, want hij is een leugenaar en de vader der leugen.” Joh. 8:42-44.

Het is merkwaardig dat mensen die ons beter leren kennen, vaak zeggen: “Zijn jullie zo?” Ze zijn verrast. Hun vele vooroordelen kloppen niet. Wat zij eerder hoorden, was leugen! Wie heeft hun deze leugens verteld? In vrijwel alle gevallen komen de leugens van de zogenaamde godsdienstige figuren en leiders!





Een aantal van hun leugens


Veel van onze tegenstanders construeren een werkelijkheid over ons die niet bestaat, maar die zij ons toeschrijven. Bovendien zijn ze zó brutaal, dat ze zeggen dat wij zus of zo zijn, om vervolgens dat beeld aan te vallen dat zij zelf hebben neergezet.

De ‘Smiths Vrienden’ doen niet aan zending, zeggen ze. De waarheid is dat wij tientallen miljoenen Noorse kronen aan zending besteden, ook al beschuldigen zij ons ervan dat wij niets doen. Het wordt hoog tijd dat zij ons met andere ogen gaan bekijken in plaats van door te gaan met deze leugens. Wij hebben jarenlang wereldwijd humanitaire hulp verleend, vooral in Zuid-Amerika en Oost-Europa – lang vóór de val van het IJzeren Gordijn.

We worden ervan beschuldigd een gesloten groep te zijn met weinig openheid richting andere mensen. De waarheid is dat wij overal in de maatschappij vertegenwoordigd zijn, met uitzondering van de politiek. Wij reiken iedereen, die in het licht wil wandelen, de gemeenschapshand. “Het leven toch is geopenbaard en wij hebben gezien en getuigen en verkondigen u het eeuwige leven, dat bij de Vader was en aan ons geopenbaard is – wat wij gezien en gehoord hebben, verkondigen wij ook u, opdat ook gij met ons gemeenschap zoudt hebben. En ónze gemeenschap is met de Vader en met zijn Zoon Jezus Christus. Maar indien wij in het licht wandelen, gelijk Hij in het licht is, hebben wij gemeenschap met elkaar; en het bloed van Jezus, zijn Zoon, reinigt ons van alle zonde.” 1 Joh. 1:2-3 en 7. Wij geloven ook niet dat wij de enigen zijn, die dit verlangen hebben naar gemeenschap in het licht. Regelmatig vinden wij mensen die dit verlangen hebben om de zonde te overwinnen. Dat zijn de hedendaagse discipelen van Jezus. Al die mensen zijn vanzelfsprekend hartelijk welkom bij ons. Wij geloven in het woord van Jezus over het zuurdeeg en zijn uitwerking. Al gaat het langzaam, het heeft levenskracht.

Er wordt beweerd dat wij de vrouwen onderdrukken. De hoogachting van Johan O. Smith voor vrouwen ging zijn tijd ver vooruit. Al voordat vrouwen in ons land stemrecht hadden, bewees hij hen bovengemiddeld respect en erkenning. Zou men de vrouwen bij ons daar nu naar vragen, dan zijn wij er vast van overtuigd dat er veel vrouwen zouden opstaan die kunnen getuigen over hun volwaardige leven! Als de Schrift zegt dat vrouwen geen leraar mogen zijn in de gemeente, dan houden wij ons daaraan. Wij houden vast aan Gods woord. Dat is ons profiel! Dat vrouwen elders in de maatschappij hogere functies kunnen hebben is een heel ander verhaal. Daarvoor zijn in Gods woord geen beperkingen.

Wat wij tegen de vrouwen onder ons zeggen, zeggen wij graag tegen alle christelijke zusters: ga niet met je armen over elkaar zitten wachten tot iemand je ten huwelijk vraagt. Ga aan het werk, volg een opleiding waar God jou genadegaven en mogelijkheden toe heeft gegeven. Maak je nuttig en bevrijd je gedachten van brandende begeerten. Als je dat doet heb je een veel betere basis voor een eventueel huwelijk dan degenen die daar veel te vroeg aan beginnen.





Stop het pesten


De regering in ons land heeft zich tot doel gesteld om in zeer korte tijd een eind te maken aan alle gepest op scholen. Dit ondersteunen wij natuurlijk van harte. Het zou ons deugd doen als de huidige premier, die zelf opgeleid is tot theoloog, ook zou afrekenen met het gepest door zijn eigen geestelijke ambtsbroeders, die in woord en geschrift verklaren dat wij Jezus zondig maken door de leer over Christus geopenbaard in het vlees. Het zijn namelijk de dominees en theologen die ons het meest hebben lastiggevallen. Er is een indruk gewekt dat wij zulke slechte mensen zijn, dat wij gepest en buitengesloten moeten worden. Veel van onze kinderen zijn altijd gepest om hun christelijke geloof. Waarom is er meer dan 100 jaar kwaadgesproken over ons? Waarom hoor je geen woord ter verdediging? Is het niet hoog tijd om in de bres te gaan staan om het ware christendom te verdedigen?

Men moet zich gaan realiseren hoeveel lijden en verachting men andersdenkende mensen bezorgt, of ze nu christen zijn of moslim. Ik zou er persoonlijk eerder trots op zijn om vergeleken te worden met iemand die echt en waarachtig is ten opzichte van zijn religie, dan om in hetzelfde hokje geplaatst te worden met die liberale Lutherse ambtsdragers. Eerstgenoemden vereren in ieder geval hun God en zij zullen naar hun geweten geoordeeld worden. “Wanneer toch heidenen, die de wet niet hebben, van nature doen wat de wet gebiedt, dan zijn dezen, ofschoon zonder wet, zichzelf tot wet; immers, zij tonen, dat het werk der wet in hun harten geschreven is, terwijl hun geweten meegetuigt en hun gedachten elkaar onderling aanklagen of ook verontschuldigen.” Rom. 2:14-15.

Met strijdvragen over de leer van de ‘Smiths Vrienden’ gaat men vaak naar theologen en geestelijken. Zoals Jakobus de mensen dwaas noemt, die zonder werken menen geloof te hebben, Jak. 2:20, zo zijn deze bronnen die geraadpleegd worden ook vaak dwaze mensen, ook al worden ze beschouwd als geestelijk gezag. Wanneer zulke mensen ons niet verdedigen, lijkt iedereen het zich te kunnen permitteren om slecht over ons te schrijven. Het is prima dat de mensen een mening over ons hebben, maar het moet wel enigszins op waarheid berusten. Als ze zo maar uit het niets dingen over ons gaan beweren, waarvan ze weten dat het leugens zijn, willen wij graag luid en duidelijk zeggen waar het op staat.

“De Here trekt uit als een held; als een krijgsman doet Hij de strijdlust ontbranden; Hij heft de strijdkreet aan, ja schreeuwt die uit; Hij betoont Zich een held tegen zijn vijanden. Ik heb van oudsher gezwegen, Ik heb gezwegen en Mij ingehouden; nu zal Ik schreeuwen als een barende vrouw; Ik zal snuiven en hijgen tegelijk.” Jes. 42:13-14.

Nu zullen wij ook niet langer zwijgen. Wij zullen ermee doorgaan te verkondigen wat recht is. Daarom zenden wij onze boodschap via satelliet en Internet de wereld over en we bedrijven een wereldwijd zendingswerk. De blijde boodschap die met betoon van geest en kracht verkondigd wordt, bewerkt hoop en geloof. Waar huwelijken dreigen stuk te lopen, komt een heel nieuw leven met hoop in de harten die het Woord aanvaarden. Op verschillende plaatsen komen hele dorpen bijeen om onze uitzendingen te volgen. Ze krijgen hoop en worden gesterkt om onder erbarmelijke omstandigheden vast te staan in hun hemelse roeping. Niet het minst in de derdewereldlanden.

De laatste jaren kunnen we verheugd opmerken dat zowel theologen als professoren en anderen buiten de ‘Smiths Vrienden’ ons serieus willen nemen en willen schrijven over hoe wij echt zijn en wat wij feitelijk voor elkaar hebben gekregen. Dit blijken mensen met liefde voor de waarheid te zijn, zonder een dubbele of een verborgen agenda. Wij stellen prijs op al zulke waarheidszoekende en eerlijke mensen en vanzelfsprekend is het voor ons geen enkel probleem om met hen samen te werken. Sommigen zijn hele dagen op onze conferenties geweest, hebben samenkomsten en bijeenkomsten bezocht, en de moeite genomen om uit te zoeken waar wij daadwerkelijk voor staan, voordat zij over ons gingen schrijven. Het werk van zulke mensen dwingt respect af. Wat zij over ons schrijven, of het nu roem is of kritiek, of puur informatief, is van totaal andere kwaliteit dan het meeste van wat door de jaren heen over ons is geschreven!





Wat had de maatschappij bespaard kunnen blijven?


Als de godsdienstige leiders hadden geluisterd naar broeders als Johan O. Smith en Elias Aslaksen en als zij hadden gedaan wat zij verkondigden, dan had christelijk Noorwegen niet de problemen gehad waarmee zij nu worstelt vanwege haar krachteloze verkondiging. Ze hebben het alleen aan zichzelf te wijten dat de huidige situatie is zoals ze is: de staat overweegt kerken en gebedshuizen te verkopen, omdat ze leegstaan. Ze hebben Gods woord als gezag verworpen en zijn het fundament voor hun geloof kwijt geraakt.

Onze broeders en zusters hebben het veelal goed naar maatschappelijke maatstaven. We staan bekend om ons geloof in het leven en om ons gezinsleven. Ook al is er soms grote verachting voor het groeiende aantal kinderen, we worden na verloop van tijd vaak ook wel benijd om onze gezinnen en om onze saamhorigheid. Wat wil een mens eigenlijk in het diepst van zijn hart? Staat niet bovenaan het verlanglijstje een harmonisch en vredig gezinsleven met kinderen en kleinkinderen, met veiligheid, respect, zorg en goedheid? Wie wil nou geen trouw en liefde, een gezin en familieverhoudingen die niet stuk lopen? Dat mist deze wereld in toenemende mate!

Veel christenen in Noorwegen zullen bezorgd zijn over hoe het nu gaat in hun gemeenten. Toch is het voor veel gelovigen geen alternatief om zich, zo zwartgemaakt en verstoten als we zijn, bij ons te voegen. Op de dag waarop je ziet hoe slecht het in jouw gemeente gaat – terwijl je in je hart verlangt naar waarheid en godsvrucht – op die dag zul je misschien toch naar die verachte ‘Smiths Vrienden’ moeten, of je nu wilt of niet. Daar zul je echt christendom vinden!

Men vindt het schijnbaar leuk om de gemeente af te schilderen als een groep vreemde mensen die op zichzelf leven en niets te maken willen hebben met andere mensen. Waar halen ze dat vandaan? Mocht dat het geval zijn, waarom richten we dan bijvoorbeeld geen particuliere scholen op? Omdat we juist niet geloven, dat kinderen beter af zijn als ze opgroeien in een geestelijke “broeikas”. Wij geloven dat zij in het milieu moeten verkeren, waar ze geplaatst zijn, en dat ze daar de kracht kunnen krijgen om te leven als kinderen des lichts. Zoals een berk op kan groeien in het harde milieu van een Noorse hoogvlakte, zich daar kan wortelen en tot groei en ontwikkeling kan komen, zo zal ook iedereen die vast staat in zijn roeping, tot groei en ontwikkeling komen door Gods woord.

Natuurlijk willen wij niet dat onze kinderen meegaan in al het mogelijke wat er in de maatschappij om ons heen gebeurt. Wij houden ze weg van dingen, waarvan wij weten dat die hen schade zullen toebrengen. Dat zal iedere rechtgeaarde ouder doen. Wij hebben ze zelf een betere omgeving te bieden en betere mogelijkheden om ze te bewaren. Daarvoor danken wij God. Velen willen daarom dat hun kinderen meedoen aan onze activiteiten. Wij hebben daarvoor opengestaan in zoverre wij ruimte en mogelijkheid hadden.

In onze eigen hoofdstad, Oslo, is veel ellende in verband met geweld en drugs; meer dan in de meeste steden in Europa. De overheid doet daar weinig aan, behalve het bijhouden van statistieken. Ondanks het feit dat wij met maar weinig mensen zijn, hebben wij op grote schaal activiteiten opgezet voor kinderen en jeugd. Juist om het opgroeiende geslacht te redden van alle ellende die zo duidelijk om zich heen grijpt in onze samenleving.

Het is een grote schande hoe men in dit land over het algemeen de verschillende minderheden behandelt. Hoe denkt men wel niet over zichzelf, alleen omdat men bij de meerderheid hoort? Geeft dat iemand het recht om anderen af te kraken die met minder zijn? Als zoiets ergens anders in de maatschappij was gebeurd, zou er meteen ophef over zijn gemaakt.

Wat als iemand een ander geloof heeft dan de algemeen aanvaarde ‘juiste leer’? Misschien zelfs een heel andere godsdienst? Veel mensen binnen dergelijke minderheidsgroepen geloven tenminste ergens in. Ze hebben een grotere schat aan morele waarden dan veel geseculariseerde lutheranen van tegenwoordig.

Wat ons geloof betreft hebben wij altijd gelijk gehad! Zo onbescheiden zijn wij! De waarheden die sinds het begin van de vorige eeuw in woord en geschrift onder ons zijn verschenen, hebben de proef doorstaan. Ook al hebben wij niet in ieder verband de theologische argumenten van de godsdienstige leiders weerlegd, toch hebben wij gelijk gehad. Uiteindelijk hebben hun argumenten maar heel weinig waarde gehad, omdat hun godsvrucht en liefde tot de waarheid niet groter zijn geweest dan ze in werkelijkheid waren. Juist daarom zijn het vaak de meest antichristelijke personen die de touwtjes in handen hebben en die samen het geestelijke bolwerk vormen! Het is dus allemaal mensenwerk en een groot bedrog.

Ondanks het feit dat de godsdienstige leiders niets voor ons hebben gedaan, heeft het God door de jaren heen behaagd ons alles te geven wat wij nodig hebben, waaronder zalen en conferentieoorden. Onze leiders zijn zo bespottelijk gemaakt als maar mogelijk is. Een onbegrijpelijk leugenachtige voorstelling van zaken! Onder ons leider zijn, betekent hard werken en 100 procent inzet. Ik zou wel eens willen weten hoeveel luie en werkschuwe mensen in onze schoenen zouden willen staan als ze wisten wat ons werk inhield.

“Jezus zei: Voorwaar, Ik zeg u, er is niemand, die huis of broeders of zusters of moeder of vader of kinderen of akkers heeft prijsgegeven om Mij en om het evangelie, of hij ontvangt honderdvoudig terug: nu, in deze tijd, huizen en broeders en zusters en moeders en kinderen en akkers, met vervolgingen, en in de toekomende eeuw het eeuwige leven.” Mark. 10:29-30.





Levenskracht


De gemeente is gegroeid in een tijd dat het gebruikelijk was om een of twee kinderen te krijgen. In onze tijd is het niet moeilijk te zien dat deze levensvisie de economie in ons land op termijn ongeveer het slechtste heeft gebracht wat maar mogelijk is. Het geloof van de moeders in het leven en in de zegen van een kinderrijk gezin, bezorgde meerdere van hen een slechte behandeling in ziekenhuizen en op andere plaatsen. Dit was niets anders dan een hoon tegen andersdenkende mensen. Deze moeders, die in het leven hebben geloofd en in de God van het leven, maken werkelijk deel uit van de geloofshelden van onze tijd. De kinderen die zij hebben opgevoed zijn grotendeels goede burgers in de maatschappij geworden, die hun steentje hebben bijgedragen aan de opbouw van het land. Tijdens de tweede wereldoorlog hebben velen van ons vooraan in het verzet gestaan, zoals bij mijn grootvader thuis. Ook in de komende generaties zullen zij het land opbouwen in het geloof in ons christelijke culturele erfgoed. Zij zullen strijden voor de vrijheid, die ons de mogelijkheid biedt het evangelie te verkondigen en na te leven.

We hebben een grote schare kinderen en jeugd, die zo nodig met plezier zouden opstaan en graag zouden vertellen over hun goede jeugd, waarin zij als goede mensen deel hebben gekregen aan een volwaardig leven. Zij hebben ook een sterk en goed netwerk van mensen uit delen van de hele wereld. Daarom doen veel jonge mensen hun opleiding in het buitenland, zelfs in andere werelddelen, waarbij ze contacten onderhouden met gelovige vrienden in de plaats waar ze studeren.

Als christendom is wat in de meeste kerken en kringen tegenwoordig wordt verkondigd, namelijk: geloof in vergeving van zonden, zonder in een nieuw leven binnen te komen, en door te moeten leven als alleen maar een verloste zondaar, dan had ik daar ook totaal geen interesse voor gehad. Dan zou ik liever de mogelijkheden in deze wereld benut hebben. En voordat ik dood ging, zou ik bidden om een stukje blauwe hemel. Zoiets is maar een half evangelie, en een half evangelie is een leugen. “Hoe durft gij zeggen: Wij zijn wijs en de wet des Heren is bij ons? Voorwaar, zie, bedrieglijk heeft de leugenpen der schrijvers die vervaardigd! Te schande worden de wijzen, verslagen en verstrikt! Zie, het woord des Heren hebben zij verworpen, wat voor wijsheid zouden zij dan hebben?” Jer. 8:8-9.





Ons profiel


Wij geloven Gods woord en dat heeft ons profiel bepaald. Als de bijbel zo eenduidig zegt dat een normaal christenleven een leven in overwinning op de zonde hoort te zijn, dan geloven wij dat! Door de kracht van de heilige Geest is dit volkomen mogelijk. Paulus schrijft aan de Romeinen: “Immers, de zonde zal over u geen heerschappij voeren, want gij zijt niet onder de wet, maar onder de genade. Wat dan? Zullen wij zondigen, omdat wij niet onder de wet, maar onder de genade zijn? Volstrekt niet!” Rom. 6:14-15.

Het is dus mogelijk om tot een volkomen overwinningsleven te komen; het is absoluut niet nodig om in zonde te leven! Is dit waar? Duizenden van ons zouden met een klinkend “JA!” antwoorden, niet alleen uit geloof, maar uit persoonlijke ervaring door de hulp van de heilige Geest.

Toen Johan O. Smith met Skjulte Skatter begon, was dan ook zijn grote verlangen om een blad uit te geven dat een uitwerking zou hebben als een sneeuwploeg. Hij wilde zo graag een weg banen door een onbegaanbaar en begroeid landschap. Wij geloven Gods woord; dit profiel hebben wij hoog in het vaandel. En wij zijn niet bang om aan wie dan ook daarover te vertellen.





Opwekking in de jaren 1990


Het is in het belang van de geschiedenis, en van de komende generaties, dat we weten wat er gebeurde in deze ernstige en beslissende jaren van de geschiedenis van de gemeente. Van mijn kant is er geen enkel motief van wraak of leedvermaak in alles wat ik hier schrijf. Met heel mijn hart wens ik juist het tegenovergestelde. Ik wil verenigd worden met iedere broeder en zuster die afgedwaald is van de weg der rechtvaardigheid. Als zij zich maar bekeren en hun zaken met God en mensen in orde maken. De laatste jaren zijn meerdere mensen, die flink waren uitgevaren tegen de gemeente en tegen mij persoonlijk, onder tranen teruggekomen. Zij hebben om vergeving gevraagd en enorme spijt gehad van hun eigen boosheid.

Alleen door ootmoed en godsvrucht kan hun wangedrag en smaad worden verzoend. Daarvan getuigt ook het bijzondere profetenwoord: “Want ik heb gehoord het gemompel van velen – schrik van rondom! -: Brengt iets aan, opdat wij hem aanbrengen. Alle lieden met wie ik bevriend ben, loeren op mijn val: wellicht zal hij zich laten verlokken, zodat wij hem kunnen overmogen en wraak op hem kunnen nemen. Maar de Here is met mij als een geweldig held; daarom zullen mijn vervolgers struikelen en niets vermogen; zij staan ten diepste beschaamd, omdat zij hun doel niet bereiken, een eeuwige, onvergetelijke smaad.” Jer. 20:10-11. Sommige mensen hebben het in orde gemaakt, vlak voordat ze stierven. Ik ben bijzonder blij dat God zó mensen weet te bereiken, dat ze gered worden voor de eeuwigheid. Anderen, die nog in leven zijn, wil ik ernstig vermanen erover na te denken hoe zij de eeuwigheid willen doorbrengen.

“Wast u, reinigt u, doet uw boze daden uit mijn ogen weg; houdt op kwaad te doen; leert goed te doen, tracht naar recht, houdt de geweldenaar in toom, doet recht aan de wees, verdedigt de rechtszaak der weduwe. Komt toch en laat ons samen richten, zegt de Here; al waren uw zonden als scharlaken, zij zullen wit worden als sneeuw; al waren zij rood als karmozijn, zij zullen worden als witte wol. Als gij gewillig zijt en luistert, zult gij het goede van het land eten; maar als gij weigert en weerspannig zijt, zult gij door het zwaard worden verteerd, want de mond des Heren heeft het gesproken.” Jes. 1:16-20.





Enkele gebeurtenissen uit mijn kindertijd


Ik geloof dat het noodzakelijk is om een link te leggen naar de gemeente in Oslo zoals die was in mijn kindertijd, om te kunnen begrijpen wat er in de opwekking gebeurde. Daar liggen enkele herinneringen, die mij tot op de dag van vandaag stof tot nadenken hebben gegeven. Het gezin en de gemeente waren in veel opzichten een kinderparadijs, maar niet iedereen begreep de weg tot zo’n gelukkig leven voor zichzelf of zijn omgeving. Bovendien heb ik later in het leven dingen meegemaakt die mij aan het denken hebben gezet en heel leerzaam zijn geweest.

Rakel en Sigurd Bratlie huurden, samen met hun zoon Sigurd Johan, 42 jaar lang een gedeelte van het huis van mijn ouders in Kjelsåsveien 29. Sigurd Bratlie was gedurende lange tijd de voorganger van de gemeente in de hele wereld, samen met mijn oom Aksel J. Smith. Rakel Bratlie, dochter van Johan O. Smith, was vele jaren haar vaders redactiemedewerkster. Na zijn dood werkte ze nauw samen met haar broer Aksel bij de uitgave van het blad Skjulte Skatter. Thuis in Kjelsåsveien zijn historische lijnen terug te vinden. Juist daar kreeg een groot gedeelte van de gemeentegeschiedenis haar richting en ontwikkeling.

In Oslo woonde ook een andere vooraanstaande broeder, namelijk Enok Hansen. Hij was een begaafd spreker en een kundig leider, maar men zal hem niet gauw in herinnering brengen vanwege zijn deugden van Christus. Eerder vanwege het tegenovergestelde: zijn ijskoude, theoretische uitstraling.

Toen ik twaalf was, kreeg ik mijn eerste fiets met versnellingen, ondanks dat Enok Hansen in een van zijn vele toespraken had benadrukt, dat een fiets met versnellingen erg werelds en ongepast was voor een christen. In het volle bewustzijn van het feit dat mijn ouders zich hier openlijk tegen verzetten, kwam ik Hansen tegen op mijn nieuwe fiets. Vrijmoedig liet ik mijn fiets zien aan de stramme, zwijgende Hansen. In het diepst van mijn hart wist ik dat deze man geen enkel recht had om mij mijn kinderlijke blijdschap over een nieuwe fiets te ontnemen. Ik merkte rust en blijdschap toen ik hem openlijk liet merken dat wij het niet eens waren met zijn begrip van waarachtig christendom.

Enok Hansens leven in de gemeente werd helaas gekenmerkt door ambities en honger naar macht. Zijn leven eindigde slecht. Elias Aslaksen heeft ten slotte de zaak aan de kaak gesteld vanwege zijn kwaadsprekerij. Hij moest zich terugtrekken uit alle leidinggevende posities. Zijn afgunst ten opzichte van Sigurd Bratlie kon niet langer verborgen blijven. Onder het mom van een slechte gezondheid trok hij zich volledig terug uit elk gemeenteverband. Helaas is hij een waarschuwing geworden van hoe eer en afgunst een mens kapot kunnen maken.





Een leraar en tolk


Het evangelie dat Johan O. Smith openbaarde, en dat door Elias Aslaksen met zoveel kracht voortgang kreeg en verspreid werd (waardoor hij zowel beroemd als berucht werd), dit evangelie is door Sigurd Bratlie vertolkt en uitgewerkt op een manier die zijn weerga niet kende in de gemeente. De boeken van Sigurd Bratlie wekten grote interesse en vonden aftrek in vele landen over de hele wereld. Door zijn boeken kwam hij ook in een enorm evangelisatiewerk terecht, en zodoende reisde hij veel. De boeken “Het nieuwe verbond en het geheimenis der wetteloosheid”, “De bruid en de hoer” en “De genade in Christus Jezus”, zijn vertaald in talloze talen en worden door tienduizenden mensen gelezen. Bratlies eenvoudige manier om Gods woord te verkondigen gaf licht en hulp aan bijna allen, die hem hoorden. De literatuur van Johan O. Smith was voor velen wat diepgravend en moeilijk toegankelijk. Bratlies boeken waren meer “populair-wetenschappelijk” en daardoor voor iedereen eenvoudiger te begrijpen.

Sigurd Bratlie groeide op als jongste in een gezin, waarin het zendingswerk centraal stond. Zowel de zendingsorganisaties voor China, India als Lapland hielden samenkomsten in zijn ouderlijk huis. Toen de pinksteropwekking naar Noorwegen kwam via T.B. Barrat, werden meerdere van zijn oudere broers enthousiast. Vanuit deze achtergrond werd Bratlie zelf door het evangelie gegrepen, toen hij op 16-jarige leeftijd in contact kwam met Johan O. Smith. Hij nam daarom openlijk afstand van een evangelie dat leidde tot wetteloosheid. Maar hij viel ook niet in de greppel waar de zonde werd ingedamd door wettische geboden en regels. Het ging erom vrij te worden van de zonde door het kruis, en zodoende ook vrij van de wet.

Wanneer hij thuis in Oslo was, hield Sigurd Bratlie in de gemeente gedurende lange tijd bijna elke maandagavond zijn beroemde bijbelstudies. Alleen al zijn aanwezigheid maakte het onmogelijk om uit te glijden in een ander begrip of een andere verkondiging. Maar zijn vele reizen eisten ook een zekere tol. Zonder Sigurd Bratlies aanwezigheid ontwikkelden zich twee subculturen in en rond de gemeente Oslo.

Figuurlijk gesproken kun je zeggen dat er aan elke kant van de weg van het evangelie een greppel is: de wettische en de wetteloze. Voor onze ogen kregen beide gestalte, weliswaar op zeer geringe schaal, maar toch duidelijk genoeg om een voorbeeld ter lering te worden voor de komende generaties in de gemeente.





Een keerpunt


Augustus 1988 werd een keerpunt, waarna het slechter is gegaan met hen die van geboden en regels hielden. Leif Olstad stond centraal in het vrijwilligerswerk, maar hij was onder ons geen verkondiger van het woord. Sigurd Bratlie had hem vertrouwen geschonken en zodoende was Leif Olstad langzamerhand begonnen om onderricht te geven van achter de microfoon. Na verloop van tijd ging Leif Olstad voorbeelden gebruiken om zijn eigen inzichten toe te lichten over kinderopvoeding en wat in de gemeente gepast zou zijn met betrekking tot praktische zaken.

Dat ging zo een poosje door en er ontstond een hele lijst met “verboden zaken”. Voorbeelden hiervan konden zijn: een surfplank, ski’s, een walkman of bepaalde kleding. Leif Olstad kwam met deze verkondiging ook naar Nederland, waar hij een groep geestverwanten vond, die meende dat dit de juiste manier van werken was.

Veel van de broeders en zusters in Nederland kwamen uit gereformeerde kringen en hadden hun achtergrond in de calvinistische leer. Hun oude, wettische tradities hadden nog steeds grote aantrekkingskracht op enkelen, die de weg naar de gemeente hadden gevonden, zonder eigenlijk te kunnen verklaren waarom. Broeder Littooij was voorganger in Nederland en hij doorzag duidelijk het gevaar van de verkondiging van Leif Olstad. Er kwam in Nederland onrust door het werk van Leif Olstad. Olaf Bekkevold moest proberen de rust te doen weerkeren. Hij was medevoorganger in Oslo, maar hij had in zijn jeugd in Nederland gewoond, zodat hij Nederlands sprak.

Olaf Bekkevold begreep de probleemstelling niet helemaal en was het behoorlijk eens met Leif Olstad. Door de dienst van Olaf Bekkevold nam de onrust, die er al was in Nederland, alleen maar toe.

Ik was zelf vaak in Nederland geweest tijdens jeugdconferenties en op samenkomsten en ik had Littooij goed leren kennen. Eind 1987 kwamen Olaf Bekkevold en Leif Olstad bij mij thuis om te praten over Nederland. Hun strategie was om mij, voor zover mogelijk, met hen op één lijn te krijgen. Daarna wilden ze Sigurd Bratlie zo ver krijgen dat Littooij werd afgezet. In de loop van het gesprek kwam Leif Olstad met een hevige aanval op die verkondiging, die niet voldoende naar de wet was. Hij noemde de zogenaamde “Noorse broeders” hoerenpredikanten. Daarmee doelde hij op David Nielsen, Arild Tombre en Finn Corneliussen, die allemaal in het buitenland woonden en werkten voor het evangelie.

Toen Leif Olstad met zijn uitval tegen de “Noorse broeders” kwam, kapte ik hem af. Ik verbood hem om in mijn eigen huis kwaad te spreken over mijn broeders. Ik verzocht hen allebei op te stappen als zij niet onmiddellijk ophielden. Al heel gauw kwamen mijn gasten erachter dat er met mij niets te beginnen viel en ze gingen weg. Maar voor mij was dit een alarmerende gebeurtenis. Ik nam daarom zelf direct contact op met Sigurd Bratlie en legde hem mijn visie op de zaak in Nederland voor.

Tijdens de zomerconferentie van 1988 in Brunstad hield Leif Olstad een van zijn meest beruchte toespraken. Sigurd Bratlie en Aksel J. Smith waren toehoorders. Voor Sigurd Bratlie was deze toespraak van Leif Olstad een uitgesproken aanklacht. Met deze toespraak was hij een stap te ver gegaan. Meteen na de zomerconferentie, nog voordat de meesten van ons thuisgekomen waren van vakantie, riep Sigurd Bratlie een broedersamenkomst bijeen. Met als uitgangspunt Deut. 23:13 bond hij de strijd aan met Leif Olstad. Wanneer men tijdens de dienst aan mensen dingen tegenkomt die niet deugen, moet men die niet als voorbeeld aanhalen voor de hele gemeente, om daarmee vervolgens regels te introduceren als “raak niet, smaak niet”. Door te vermanen moet men hulp bieden in de persoonlijke nood. Maar op onze samenkomsten moet de verkondiging van een overwinningsleven aan het kruis duidelijk te horen zijn. Helaas was Olstad het er niet mee eens. Hij probeerde Sigurd Bratlie ervan te overtuigen dat er behoefte was aan geboden en regels. Sigurd Bratlie noemde dit een hondendienst, waarop Olstad zei dat honden een goede dienst hadden door te waarschuwen voor wat verkeerd is. Olstads dienst als verkondiger van het woord vond vervolgens erg weinig toehoorders. Maar een aantal van zijn eigen kinderen, niet in het minst zijn eigen schoonzoon Knut Kronstad, was het met hem eens en zij werden verbitterd op Sigurd Bratlie.

Van deze gang van zaken was ik net zo weinig op de hoogte als de meeste anderen. Ik was toeschouwer. Desondanks werden David Nielsen en ik gevraagd om in Nederland samenkomsten te beleggen met verschillende betrokkenen, om de rust in de gemeente weer te laten keren. God gaf genade, zodat onze dienst in Nederland vrede bracht. Sigurd Bratlie behandelde, belichtte en analyseerde van zijn kant gedurende de herfst en winter de afdwaling waartoe een wettische verkondiging kan leiden en zette deze op zijn plaats.

Olaf Bekkevold wilde niet duidelijk stelling nemen in deze zaak. Persoonlijk geloof ik dat hij niet helemaal het verschil begreep tussen de verkondiging van Sigurd Bratlie en Leif Olstad. Hij was ietwat simpel in zijn begrip van de Schrift. Het feit dat hij in Nederland zijn gezicht had verloren, betekende ook veel voor hem. Bratlies bijbelstudies kregen in de loop van de tijd ook een extra dimensie door het hele feit, dat Olaf Bekkevold de zaak niet begreep. Zodoende werd Olaf Bekkevold eind juni 1989 gevraagd plaats te maken voor Bernt Stadven. Sigurd Bratlie onderbouwde dat officieel met het argument dat Bekkevold geen gave had om “geesten te beproeven”.





Een cassette van een samenkomst in Drøbak


In augustus 1989 gebeurde er iets ongelofelijks. Een jonge broeder uit Drøbak bezocht mij thuis. Hij was een immigrant uit Tunesië en had een moslimachtergrond. Daarvóór had hij een aantal jaren in Oslo gewoond, maar hij was naar Drøbak verhuisd waar hij nu de samenkomsten bezocht. Hij vond dat de verkondiging van Ole Kristiansen niet hetzelfde was als de verkondiging die hij had gehoord van Sigurd Bratlie in Oslo. Hij had een cassette meegenomen met een toespraak van Ole Kristiansen.

Ik moet hierbij vertellen dat ik tijdens een zomerconferentie in Nederland op een middag samen met Ole Kristiansen en zijn vrouw zat te eten. Plotseling, als door een ingeving, zei ik tegen Ole Kristiansen: “Jij hebt wel wat uit te leggen op de dag des oordeels, Ole.” Die woorden behoefden enige uitleg en toen Kristiansen daarom vroeg, gaf ik hem de volgende vermaning: “Uit de gemeente Drøbak komen jullie nooit op de bijbelstudies van Bratlie in Oslo. Sigurd Bratlie is één van de grootste apostelen van deze tijd en zijn onderricht heeft grote betekenis voor ieder persoonlijk. Je neemt nogal een verantwoordelijkheid op je als je niet naar deze samenkomsten gaat. Je zou er zelf heen moeten gaan, en als herder zou je de anderen moeten opwekken hetzelfde te doen.”

Korte tijd nadat ik de toespraak van Ole Kristiansen op cassette had gehoord, ging ik naar de samenkomst in Drøbak in plaats van naar de samenkomst in Oslo. Bovendien was dat dichterbij vanaf ons huis in Kråkstad dan naar Ryenstubben in Oslo. Kristiansen had mij na ons gesprek in Nederland ook uitgenodigd om naar de samenkomsten in Drøbak te komen. Toen ik binnenkwam in de samenkomst in Drøbak, nadat de samenkomst was begonnen, hoorde ik Ole Kristiansen erover spreken dat er te weinig blijdschap onder ons is. Toen Ole Kristiansen mij zag, nodigde hij mij uit om te spreken nadat hij klaar was. Ik sprak over de strijd des geloofs, waarin wij ons moeten bevinden. Toen stonden enkele dochters van hem op en verlieten de zaal, terwijl ze halfluid zeiden: “Zo’n toespraak is niet om aan te horen.”

Ole Kristiansen was met de jaren op afstand geraakt van de verkondiging over een strijd van geloof. Men moest zich verblijden en verheugen in de verlossing, terwijl aan de voorwaarden stilletjes voorbij werd gegaan. Geholpen door enkele van zijn kinderen, werd zijn evangelie in de loop van de tijd steeds meer wetteloos, terwijl hij zijn best deed om de hele samenkomst op de toppen van het gevoel te krijgen.





Een evangelie zonder geboden


Bij dit verhaal hoort ook dat Sigurd Bratlie in 1978 gevangen genomen werd in Irak, waar hij 5 maanden in de gevangenis zat, nadat hij gesproken had op een christelijke huissamenkomst. Tijdens Bratlies afwezigheid hadden Ole Kristiansen en Olaf Bekkevold een aantal ‘religieuze liederen’ verzameld en die uitgegeven in een liederenboekje. Het was een mooie ‘hutspot’ geworden. Het werd door hen zelf uitgegeven, omdat Aksel J. Smith tegen een dergelijke uitgave was. Toen Sigurd Bratlie uit de gevangenis kwam en het liedboek onder ogen kreeg, wilde hij dat dit boek op geen enkele manier gebruikt zou worden in de gemeente en hij raadde iedereen aan om het te verbranden. Op de jeugdconferentie in oktober 1989 opende broeder Sigurd Bratlie de conferentie door tien jonge broeders uit te nodigen om iets te zeggen over hun hemelse roeping. Daarna riep hij drie jonge zusters naar voren om een lied te zingen uit het bewuste liedboek, namelijk het lied “Ik heb uw volheid nodig, o Jezus”. Dit was bedoeld als aanschouwelijk onderwijs, om het verschil duidelijk te maken tussen de strijd des geloofs en het evangelie zonder voorwaarden.

Daarna haalde Sigurd Bratlie een toespraak aan van Ole Kristiansen, van jaren geleden. Tijdens die toespraak had hij gelezen uit Psalm 126:5-6, waar staat: “Wie met tranen zaaien, zullen met gejuich maaien. Hij gaat al wenende voort, die de zaadbuidel draagt; voorzeker zal hij komen met gejuich, dragende zijn schoven.” Sigurd Bratlie, met een ‘geheugen als een olifant’, verzocht Ole Kristiansen naar voren te komen om zijn toespraak voort te zetten. Ole Kristiansen kwam een beetje onwillig naar voren en zei iets in de trant van dat dit hem zo had aangesproken toen de kinderen klein waren, enzovoort. Op die dag in oktober 1989 werd het voor de hele samenkomst duidelijk dat de zaaitijd onder tranen in de loop der jaren voor Kristiansen steeds meer op de achtergrond was geraakt. Sigurd Bratlie bedoelde dat er een strijd onder tranen is, en altijd zal zijn, om tot gejuich te kunnen komen. Het leek of broeder Bratlie er ook op wilde wijzen dat het probleem van Ole Kristiansen juist bij zijn eigen kinderen lag. Zijn kinderen hadden een nieuwe leer aangenomen, en hij had er als vader moeite mee zich daarvan te distantiëren. Als Kristiansen ooit behoefte had gehad om te zaaien met tranen, dan was het juist nu in deze tijd. Het uur van de waarheid bleek nu gekomen voor hemzelf en voor zijn familie.

Gedurende de herfst en de winter van 1989-1990 had ik verscheidene gesprekken met Ole Kristiansen en zijn zoons. We spraken soms alleen, en soms samen met Sigurd Bratlie. Ole Kristiansen had vertrouwen in mij; we spraken vaak met elkaar en de gesprekken waren constructief. Het was heel duidelijk dat hij in verwarring was gebracht door zijn kinderen over wat een juist begrip van het evangelie was. Hij slingerde heen en weer, niet bij machte een duidelijk standpunt in te nemen voor het ene en tegen het andere. Toen ik hem een keer probeerde duidelijk te maken wat waar is volgens Gods woord, leunde hij tegen mijn schouder en zei huilend: “Jij bent zo goed voor mij, Kåre.”

Ik voerde ook een heel aantal gesprekken met de kinderen van Ole Kristiansen om hen licht te geven en ze op de juiste weg te helpen. Ik had op een godsdienstige samenkomst gehoord, dat een predikant een voorbeeld aanhaalde als beeld van de verlossing. Dit beeld gebruikte ik nu als voorbeeld van een verkeerd begrip: “Als je met de trein van Oslo naar Trondheim reist, dan is het in principe om het even wat je in die trein doet. Je kunt slapen, eten, lopen, of je op één of andere manier inspannen. Ongeacht wat je doet, je komt toch in Trondheim, en wat je doet, zal geen enkele invloed hebben op de snelheid waarmee je vooruit komt.” Het commentaar dat ik kreeg, was dat dit eigenlijk een heel goed voorbeeld van de verlossing was.

Ole Kristiansen kreeg veel kansen en hij werd vaak vermaand. Uiteindelijk besloot hij om te blijven bij het begrip dat zijn kinderen van het evangelie hadden. De kinderen werden, in tegenstelling tot hun vader, in de loop van de tijd behoorlijk grof tegen ons. De laatste keer dat ik op een samenkomst in Drøbak was, schreeuwden verschillende kinderen scheldwoorden naar mij en Sigurd Bratlie.

Het leven van Ole Kristiansen kreeg in verschillende opzichten een tragisch einde. Hij was voor alles een vader van zijn gezin geweest, maar had helaas zijn toekomst in de gemeente geofferd op het altaar van zijn kinderen. Het geslacht Kristiansen, en in het bijzonder Ole, was gekenmerkt door liefde voor kinderen. Ik deelde vele goede herinneringen samen met hen. Het viel mij zwaar om te zien welk lot hij onderging. Ik was erg op hem gesteld en had hard gewerkt om hen allen in de gemeente te bewaren.

Olaf Bekkevold werd ook in deze zaak betrokken. Sigurd Bratlie had verscheidene toespraken van Ole Kristiansen gevonden. Enkele jonge mensen in Oslo studeerden Engels en luisterden naar een oude cassette, waarop zowel Ole Kristiansen als Olaf Bekkevold spraken tijdens een conferentie in de VS. Het bijzondere aan deze cassette was, dat Ole Kristiansen al in 1983 een verkondiging zonder geboden had verkondigd aan de Amerikaanse broeders en zusters aan de westkust. Nadat Ole Kristiansen had gesproken, kwam Olaf Bekkevold. In plaats van Ole Kristiansen aan te vullen, zodat het geheel rechtgezet kon worden, ging Olaf Bekkevold door met deze onjuiste verkondiging. Toen Sigurd Bratlie deze cassette te horen kreeg, werd het duidelijk voor hem dat hier sprake was van een ontspoord begrip van het evangelie. Tijdens een bijeenkomst met de vertegenwoordiging van leiders in de zomer van 1990 liet Sigurd Bratlie alle aanwezigen beide toespraken horen. Daarna analyseerde en beoordeelde Sigurd Bratlie de toespraken. Olaf Bekkevold kwam er het slechtst vanaf.

Op 12 september 1990 werden Sigurd Johan Bratlie en ik als lid opgenomen in het bestuur van DKM (Den Kristelige Menighet, d.i. de christelijke gemeente in Noorwegen). Dit was het algemene bestuur van de gemeente, dat in 1956 was opgericht in verband met de koop van het conferentieoord Brunstad. De eerste bestuursleden waren Elias Aslaksen, Sigurd Bratlie en Aksel J. Smith. Na het overlijden van Elias Aslaksen kwam William Gilbu erbij als gewoon lid. Toen hij stierf, kwam Bernt Stadven in het bestuur. Op het moment dat Sigurd J. Bratlie en ik in het bestuur kwamen, werd het bestuur daardoor uitgebreid van 3 naar 5 leden. Ik was hier zelf niet zo erg mee bezig en vond eigenlijk, dat ze voor mij maar een ander moesten zoeken. Vanwege mijn activiteiten over de hele wereld maakte ik al vele jaren deel uit van de vertegenwoordiging van leiders en ik had meer dan genoeg te doen. Maar Sigurd Bratlie stond erop en ten slotte accepteerde ik mijn benoeming in het bestuur. Waarschijnlijk werd dit door velen opgevat als bewijs dat ik op weg was om de nieuwe leider van de gemeente te worden.





Bruiloft in Finland


Op 18 januari 1991 was er een bruiloft in Finland, van Heidi Nevanlinna en Bernt Aksel Larsen. We organiseerden een busreis voor de gasten die vanuit Oslo naar de bruiloft wilden. Behalve ik zelf gingen ook Bernt Stadven en Olaf Bekkevold met de bus mee. Sigurd Bratlie was ook op de bruiloft, maar hij nam het vliegtuig.

Het werd een gezegende en op veel manieren zeer bijzondere reis. Vlak voordat we zouden vertrekken, stierf Koning Olav. Toen we onderweg waren, brak de Golfoorlog uit. Dit bracht een enorme ernst onder de jonge mensen, die in een geest van opwekking waren. De busreis was een feestreis met veel plezier, met samenkomsten, zingen en muziek. Maar Olaf Bekkevold kon er niet van genieten. Het viel hem zeker zwaar dat voornamelijk Kåre Smith en Bernt Stadven voor de inhoud zorgden. De zondag na de bruiloft was er in Finland een gewone samenkomst, waar Sigurd Bratlie sprak naar aanleiding van Hand. 20:29-30: “Zelf weet ik dat na mijn heengaan grimmige wolven bij u zullen binnenkomen, die de kudde niet zullen sparen; en uit uw eigen midden zullen mannen opstaan, die verkeerde dingen spreken om de discipelen achter zich aan te trekken.” Olaf Bekkevold wilde niet met de bus mee terug naar huis en regelde daarom een plek in een personenauto. Op de boot terug naar Stockholm kwam de gehele boze inhoud van zijn hart eruit.





De onroerendgoedmarkt zakt in


Gebr. Smith Ingenieurs- en Aannemersbedrijf was een vennootschap onder firma (VOF) die ik samen met mijn zwager Steinar Bratlie had. We runden een klein aannemersbedrijf met ongeveer 10 werknemers. Ik was actief in het werk van de gemeente en reisde heel vaak naar allerlei conferenties in binnen- en buitenland. Zo goed als alle reizen betaalde ik uit eigen zak. Doordat ik zoveel weg was, kwam er extra veel werk neer op mijn zwager Steinar. Hij kon enorm veel werk verzetten en zonder zijn opofferingsgezindheid had het bedrijf nooit kunnen functioneren.

In 1989 begon de onroerendgoedmarkt behoorlijk in te zakken. Het bedrijf had verschillende projecten aangenomen, waarmee we door schommelingen in de huizenmarkt een aanmerkelijk risico liepen. Nu moesten we meerdere appartementen ver onder de kostprijs van de hand doen.

Vanwege mijn dienst in de gemeente was ik in een zeer kwetsbare positie gekomen en op die manier werd ik een levende schietschijf voor wie wilde schieten. Ik had werknemers bij de administratie die informatie lieten uitlekken naar personen in de gemeente die er niets mee te maken hadden, juist terwijl ik mijn verplichtingen tegenover de crediteuren op een zorgvuldige manier moest regelen. Het was meteen oorlog en burgeroorlog tegelijk. Mijn tegenstanders maakten van elke gelegenheid gebruik. De gelekte informatie uit het bedrijf kwam onder andere bij Olaf Bekkevold en Erling Ekholt terecht.





Herfst 1991


Tijdens de Paasconferentie 1991 kwam de eerste aanval op mij persoonlijk. Ik werd opgeroepen voor een bespreking met o.a. Steinar Bratlie en Erling Ekholt. Zij wilden aanklachten tegen mij indienen bij Sigurd Bratlie. Zacht uitgedrukt was de opzet van dit samenzijn voor mij wat vreemd. Erling Ekholt, die ik al zoveel jaren zo vaak had geholpen, keerde zich tegen mij omdat het zo slecht ging met de huizenmarkt in Oslo. Mijn compagnon was erbij als een soort getuige van de situatie in ons bedrijf. Ze kwamen hier niet ver mee, maar ze beweerden dat er nog iemand anders zou zijn, niet met naam genoemd, die bewijzen zou hebben van iets wat een aanklacht waard was. Na enige tijd moest ik mij verontschuldigen, omdat mij gevraagd was om een jeugdsamenkomst te leiden, die op dat moment zou beginnen, dus ik moest wel gaan. Sigurd Bratlie reageerde dat hij in dat geval ook niet wilde blijven.

Vrijdag 5 april 1991 werd ik opgeroepen voor een bespreking bij Sigurd Bratlie thuis. De onbekende aanklager, op wie gedoeld werd tijdens de bespreking op Brunstad, bleek Steinar Hansen te zijn, zoon van Enok Hansen. Sigurd Bratlie wilde dat er naast zijn vrouw nog twee personen als getuige aanwezig zouden zijn. Dat werden Sverre L. Riksfjord en Bernt Aksel Larsen. Door puur toeval waren we van tevoren te weten gekomen wat Steinar Hansen als aanklacht wilde aanvoeren. Het kwam erop neer dat hij dacht, dat ik huizenhoge leningen had opgenomen in combinatie met een te hoge hypotheek op ons huis. Hij had dit namelijk bij het kadaster nagezocht en had gezien dat daar hoge zekerheidsstellingen geregistreerd stonden. Vóór het gesprek had ik aan de personen die als getuigen aanwezig zouden zijn, nog informatie kunnen geven over de schuld die ik in werkelijkheid had. Die was namelijk beperkt. Overigens waren de verplichtingen die Hansen als bewijs van grote schuld aanvoerde, niets anders dan lege zekerheidsstellingen zonder werkelijke schuld. Deze waren ooit opgesteld in verband met garanties voor contracten, en waren daarna nooit ingetrokken.

Het gesprek bij Sigurd Bratlie verliep ongeveer zoals dat op Brunstad. Steinar Hansen haalde flink uit. Hij kwam met grove aanklachten en maakte mij onder meer uit voor schoft. Wat hij niet wist, was dat mijn zwijgende getuigen daar zaten met gedetailleerde informatie over zijn punten van aanklacht. Toen Steinar Hansen uitgesproken was, legden mijn getuigen de feiten op tafel en de hele zaak plofte als een lachwekkend misverstand in elkaar. Sigurd Bratlie begon zijn geduld te verliezen en toen er later weer nieuwe dingen aangevoerd werden, wilde hij die op papier hebben. Op 8 april schreef Steinar Hansen vier nieuwe punten van aanklacht op, en overhandigde die aan Sigurd Bratlie. Nu bleek dat de aanklachten grotendeels uit de boekhouding afkomstig waren. Allereerst probeerden ze een punt te maken van parkeerboetes, waarvan men dacht dat ik die niet voor de eerste vervaldatum betaald had en dat ik die door het bedrijf had laten betalen inclusief de opslag bij de aanmaning. Vervolgens werd beweerd dat ik bij de gemeente een schuld van 10.000 Kronen had – waarvan al heel gauw bleek dat die al lang geleden was terugbetaald. De twee laatste punten gingen over achterstallige betalingen van belastingen.

Sigurd Bratlie riep ons voor een bespreking op 12 april bijeen. Daar kwamen Steinar Hansen, mijn compagnon Steinar Bratlie, mijn boekhouder Bernt Risnes, Erling Ekholt en een paar anderen die op een of andere manier bij de zaak betrokken waren. Bernt Stadven zou het gesprek leiden. Het liep uit op een wel heel zonderlinge zitting. Zo dacht mijn boekhouder dat Sigurd Bratlie had verkondigd dat iemand met schulden (in elk geval zo hoog als die van mij) niet in de gemeente kon dienen. Er kwam een heel gesprek over en weer over wat Sigurd Bratlie eigenlijk bedoelde en had willen zeggen op dit punt. Sigurd Bratlie, die zelf aanwezig was en bovendien zo helder als wat was, wist tot hun grote ergernis zelf beter dan zij wat hij verkondigde. Daarnaast werd er gevraagd naar de financiële situatie van ons bedrijf en van mij privé. Ze waren er allemaal in geïnteresseerd of het bedrijf of ikzelf de bedrijfsschuld kon afbetalen, of dat het in de richting van een faillissement zou gaan. Mijn tegenstanders dachten zeker dat een faillissement moest worden uitgelegd als een definitief bewijs van mijn immoraliteit, wat mij eens en voor altijd buitenspel zou zetten. Nu had ik lang geleden met mijn ouders gesproken, die een kostbaar huis op Grefsen bezaten. Zij hadden zich bereid verklaard om kapitaal beschikbaar te stellen als dit nodig zou zijn, om te voorkomen dat anderen erbij in zouden schieten. Toen ik vertelde dat ik voldoende kapitaal had en al die tijd deze mogelijkheid had gehad, was dit voor mijn tegenstanders een enorme teleurstelling. Op dat moment lag de crisis voor ons bedrijf al ver achter ons, en voor mijn haters leek de slag totaal verloren

Het gesprek werd beëindigd, maar ik verzocht om een gesprek onder vier ogen met Erling Ekholt. Ik wilde samen met hem onze geschiedenis ophalen om te proberen hem te laten inzien hoe belachelijk dit was geweest, en hoe ver het van het evangelie afstond zoals hij nu aan de gang was geweest.

Begin mei gingen mijn ouders naar Horten om Johanne en Trygve Sandvik te bezoeken. Liv Stadven was hun enige kind en Johanne was de oudste zus van mijn vader. Zij was op dat moment 85 jaar oud en blind, maar nog helemaal helder van geest. Toen mijn ouders de kamer binnenkwamen, zei Johanne meteen dat ze niets hoefden te vertellen, want zij had de laatste tijd een geweldige strijd gevoerd in de geestenwereld. Zij had van Liv en Bernt Stadven geen enkele informatie gekregen over wat er gaande was, maar zij had in haar geest bemerkt dat sommige mensen erop uit waren om mij aan te vallen. Ze verklaarde dat de strijd voorbij was en dat niemand mij kwaad kon doen.

Het werd niet rustig in Oslo, en de betrokkenheid van Olaf Bekkevold werd steeds meer openbaar. Maandag 6 mei werd ik opgeroepen voor een bespreking met Olaf Bekkevold bij Sigurd Bratlie. Daar kreeg Olaf Bekkevold te horen dat hij was afgezet als medevoorganger in Oslo. De dinsdag daarop riep hij zijn mensen bij elkaar. Zij kwamen naar de woensdagsamenkomst met een plan om openlijk afrekening te houden met Sigurd Bratlie.

Het ironische was dat er op die noodlottige woensdag bij mij thuis een crisissituatie was in verband met een defect aan de riolering. Ik bezat een huis samen met een ander gezin in de gemeente, maar die broeder bevond zich helaas in het kamp van Bekkevold. Ik stond er alleen voor met mijn rioleringproblemen en kon onmogelijk naar de samenkomst. Een andere broeder kwam naar mijn huis om mij, haast onder dreigementen, uit de rioleringsgreppel vandaan te halen omdat ik mij moest verantwoorden voor een nog erger riool in de samenkomstzaal te Ryen. Maar ik bleef thuis en repareerde de riolering tot grote tevredenheid van mijn eigen gezin en dat van de buren.

Sigurd Bratlie begon de samenkomst van woensdag 8 mei met een toespraak tegen kwaadsprekerij, maar de handlangers van Olaf Bekkevold kwamen al vlug naar de microfoon. De een na de ander kwam met zijn uitvallen tegen mij en tegen Sigurd Bratlie, onder steunbetuiging aan Olaf Bekkevold. Sigurd Bratlie zat rustig te luisteren. Toen er een kleine pauze viel, riep hij de broeders en zusters op om vrijmoedig te zijn en de gelegenheid te gebruiken om zich te uiten over deze zaak. Olaf Bekkevold zelf kwam tijdens deze zitting wat later aan het woord en stelde: “Niemand hoeft zich ten gunste van mij uit te spreken, maar als Kåre Smith z’n gang kan gaan zoals tot dusver, dan zal de gemeente kapot worden gemaakt.”

Vrijdag 10 mei riep Sigurd Bratlie een nieuwe broedersamenkomst bijeen in Vogstgate 35. Olaf Bekkevold kreeg het verzoek om vier getuigen mee te nemen. Daarnaast trof ik nog drie andere broeders. Bij dit samenzijn werd Olaf Bekkevolds toespraak van woensdag in zijn geheel voorgelezen. Daarna werd verwezen naar een bepaalde zin, namelijk: “En wat de uitkomst zal zijn van zijn bedrijf is in wezen niet zo belangrijk. Het gaat eigenlijk meer om zijn geestelijke toestand.”

Daarop kreeg Olaf Bekkevold het woord met het verzoek om uiteen te zetten wat er dan zo slecht was aan mijn geestelijke toestand. Toen volgde een lange stilte. Volkomen stil zaten we daar te wachten, tot Olaf Bekkevold zich verontschuldigde dat hij plotseling een black out had. Toen werd er wat over oude punten van aanklacht gesproken. Zo was ik eerder door Olaf Bekkevold ervan beschuldigd dat ik jongeren zou aanzetten om te drinken. Dat zou in Australië gebeurd zijn, waar ik nog nooit was geweest. Een van de aanwezigen, een jonge broeder, vertelde tijdens dit samenzijn dat hij met Olaf Bekkevold had gevlogen, waarbij Olaf Bekkevold zowel zijn eigen wijn als die van zijn reisgevolg opdronk.

Na een poos vroeg Sigurd Bratlie of Olaf Bekkevold wilde ophouden met kwaadspreken. Na enige aarzeling kreeg hij daarop een bevestigend antwoord. Toen verklaarde Sigurd Bratlie dat hij hem weer als medevoorganger wilde aanstellen. Bekkevold nam mijn uitgestoken hand aan en daarna hadden we een bidstond.

Bernt Aksel Larsen, die al die tijd aanwezig was geweest, bracht na afloop Sigurd Bratlie naar huis. Hij wilde graag een bevestiging of Olaf Bekkevold in de ogen van Sigurd Bratlie echt een kwaadspreker was geweest. Sigurd Bratlie antwoordde met de volgende uitspraak: “Ik geloof niet dat ik Olaf kapot maak door te veel goedheid.”

De verzoening was van korte duur. Nauwelijks thuisgekomen, belde Olaf Bekkevold Sigurd Bratlie op. Hij wilde een nieuwe bijeenkomst om alles recht te zetten. Ditmaal trok hij zich zelf terug als medevoorganger. Er werd tegemoet gekomen aan de wens van Olaf Bekkevold en Sigurd Bratlie riep opnieuw een broedersamenkomst bijeen, voor alle broeders in de gemeente, op dinsdag 14 mei. Deze keer had Sigurd Bratlie een andere strategie. Hij ging naar voren en verzocht iedereen die blij was met de dienst van Kåre Smith, om naar voren te komen en een lied te zingen. Praktisch iedereen kwam naar voren, ironisch genoeg ook Olaf Bekkevold. De samenkomst was een flop geworden voor degenen die het over parkeerboetes en andere ‘zonden’ van mij hadden willen hebben.

Begin juni vloog Sigurd Bratlie naar een conferentie in Ohio in de Verenigde Staten. Velen vonden dat Sigurd Bratlie Oslo nu niet kon verlaten met zo’n onopgehelderde situatie in de gemeente. Maar Bratlie, met een onwankelbaar geloof dat God alle touwtjes in handen had, maakte wat grapjes over die mensen die zo ongelovig waren en vonden dat hij maar thuis moest blijven. Verscheidene andere Noorse broeders kwamen naar die conferentie. Op een morgen kwamen tijdens het ontbijt de tegen mij geuite beschuldigingen ter sprake. Sigurd Bratlie keek van zijn ontbijt op en zei: “Er zijn een paar mensen die Kåre willen aanpakken, maar die zullen toch niets vinden. Wat nu zal gebeuren, is dat God een voorbeeld stelt voor de komende generaties.” Toen werd het stil aan de ontbijttafel.





Er hangt opwekking in de lucht


De meeste mensen in de gemeente, en praktisch de hele jeugd, hadden schoon genoeg van alle trammelant. Bovendien hadden ze met eigen ogen gezien wat christendom niet is. De twee verschillende geestesrichtingen, die in contrast stonden met de gemeente, waren duidelijk aan het licht gekomen, en een historisch aanschouwelijk onderricht had de ontwikkeling daarvan geïllustreerd.

Eind 1990 en begin 1991 was in Oslo een grote groep jeugd in nood en vertwijfeling over wat zij ervoeren als verraad tegen de gemeente. In de winter van 1990-1991 hield de jeugd een serie bijbelstudies en bidstonden, waar veel jongeren tot een doorbraak kwamen. In veel opzichten zou je kunnen zeggen dat aan de ene kant de jeugd stond met de oudsten, en aan de andere kant een groot aantal van rond mijn leeftijd.

Zaterdag 15 juni 1991 was er een jeugdconferentie in Oslo met deelnemers van andere jeugdgroepen uit de omgeving van Oslo. Ik had de leiding en er was een zeer sterke geest van opwekking aanwezig. Onder de toehoorders bevonden zich ook veel tegenstanders van deze geest. Het was heel duidelijk dat de jeugd verenigd was in de heilige Geest en één was met de oudsten in de gemeente. Veel tegenstanders probeerden ook hun eigen kinderen te beïnvloeden, wat deze jeugd tot grote nood en verlangen naar een persoonlijke verbinding met Christus dreef.

De zomerconferentie op Brunstad ging op dezelfde wijze door, en het werd onder de jeugd een voortdurend toenemende nood dat God in zijn almacht zou ingrijpen. Die herfst breidde deze nood zich steeds verder uit in de gemeenten.

In september 1991 had de jeugd van Oslo een jeugdreis naar Torsteinslåtta georganiseerd, waarvoor Bernt Stadven ook was uitgenodigd. Het bijzondere was dat mijn oom, Aksel J. Smith, dat weekend ook op Torsteinslåtta was voor een paar dagen ontspanning, samen met zijn schoonzoon Sigurd Olsen en Sverre L. Riksfjord. Daarnaast had een aantal jonge mensen uit andere gemeenten gevraagd of ze op deze reis mee mochten, omdat duidelijk merkbaar was dat de jeugd van Oslo al in iets heel nieuws was binnengekomen.

Zo kwam het dat er op Torsteinslåtta een jeugdsamenzijn was met Aksel J. Smith als een onverwachte ‘gast’. En hier, zonder de aanwezigheid van tegenstanders en met Aksel J. Smith in hun midden, kreeg de nood van de jeugd de vrije loop. Ze begonnen met elkaar en voor elkaar te bidden, en geleidelijk vormden zich kleinere gebedsgroepen en gebedskringen. Een enorme, historische opwekking kreeg hier zijn uiteindelijke doorbraak en dit samenzijn werd het begin van een opwekking die zich verspreidde tot in alle uithoeken van de aarde. Duizenden mensen hebben een nieuw begin gemaakt en de gemeente zou daarna nooit meer dezelfde zijn.

In september 1991 stelde Sigurd Bratlie mij als medevoorganger in Oslo aan, en in de kranten zou mijn naam naast die van hem en van Bernt Stadven geadverteerd worden. Bekkevold had zichzelf geheel buitengesloten. Ik heb nooit eerder iemand meegemaakt aan wie zoveel genade en barmhartigheid is bewezen als aan Olaf Bekkevold. In elk geval was het niet Sigurd Bratlies goedheid die hem te gronde richtte, maar zijn eigen weerspannigheid.





Nog meer slechtheid komt aan het licht


Vlak na nieuwjaar 1992 viel een lange en gedetailleerde brief van Øyvind Velten in de brievenbus van veel broeders en zusters in Oslo en veel andere plaatsen. Ook mensen ver buiten Noorwegen kregen deze brief, gedateerd 7 januari 1992. Øyvind Velten stond wel op nauwe voet met Olaf Bekkevold, maar hij was nou niet zo bekwaam in het schrijven van brieven. Het handschrift op de envelop leek verbluffend veel op dat van iemand anders, en de brieven waren ook gefrankeerd met diens frankeermachine. Het was meteen duidelijk dat Øyvind Velten deze brief niet zelf had geschreven, maar dat zijn naam was gebruikt als alibi om de brief geloofwaardig te maken.

Gebr. Smith Ingenieurs- en Aannemersbedrijf had in staat van faillissement verkeerd. In verband daarmee had mijn advocaat ten aanzien van ons bedrijf de uitdrukking “technisch faillissement” gehanteerd. Øyvind Velten, of zijn achterban, maakten hiervan gebruik. Ze beweerden dat ik privé failliet was en schreven als titel boven hun geschrift: “Onrecht, speculatie, faillissement, leugen, kwaadsprekerij en bedrog.”

De brief had op de broeders en zusters niet meer effect dan water op een eend. Maar deze aanval werd juist een katalysator, die het proces versnelde dat al lang aan de gang was. Op de woensdagsamenkomst van 15 januari hield Sigurd Bratlie openlijk afrekening, niet alleen met Øyvind Velten, maar ook met Olaf Bekkevold. Sommigen dachten dat Sigurd Bratlie dement was geworden en dat zijn beslissingen door anderen aangestuurd werden. Sigurd Bratlie zelf gekscheerde erover dat sommige mensen dachten dat hij seniel was. Die avond stond hij voor de samenkomst als een uiterst helder denkend man en een sterk leider, op 87 jarige leeftijd. Hij ‘veegde’ Velten van het muziekpodium en richtte zich rechtstreeks tot Olaf Bekkevold. Hij verzocht Bekkevold om aan de hele samenkomst nog eens zijn ‘oude profetieën’ over Kåre te vertellen, en trok zelf de conclusie dat dit allemaal zijn wortels had in afgunst.

Op woensdagavond 5 februari hield Olaf Bekkevold zijn afscheidstoespraak. Hij verliet de gemeente niet, maar wilde eigen samenkomsten gaan houden. Terwijl hij het podium afliep, zei Sigurd Bratlie vanaf zijn plaats in de zaal: “Nu zal het nog slechter met je gaan, broeder.”

Olaf Bekkevold wilde dus eigen samenkomsten houden, en tegelijkertijd in de gemeente zijn. Hoe daarmee om te gaan, werd in zekere zin een probleem. In de gemeente was veel, waar Olaf Bekkevold onmogelijk buiten kon. Nu werd de gemeente de privé visvijver van Olaf Bekkevold, terwijl hij de zijnen in een eigen groep bijeenbracht. Toen besloot Sigurd Bratlie over te gaan tot iets wat in gemeenteverband maar uiterst zelden is voorgekomen, namelijk om Olaf Bekkevold officieel uit ons midden te verwijderen. Dit gebeurde met een aan hem gerichte brief, gedateerd 7 februari 1992.

Het werd meteen duidelijk dat Olaf Bekkevold al die verschillende motieven, verschillende bijbelinzichten, verschillende interesses en verschillende personen niet tot één nieuwe groep kon verenigen. Een heel aantal was wettisch, maar velen waren wetteloos en zaten op één lijn met Ole Kristiansen, en die wilden gevrijwaard worden voor alles wat op een wettische manier aan vermaning deed denken. Weer anderen maakten van de gelegenheid gebruik om overal mee te stoppen en te gaan doen waar ze het meest zin in hadden. Om al die mensen met elkaar te verenigen was voor Olaf Bekkevold een onmogelijke opgave. Hij werd zelfs door zijn eigen mensen bespot, en hij kreeg erg veel tegenslag. Desondanks was het voor ons een schok toen hij in maart 1994 door een zeer ernstige hersenbloeding werd getroffen, waardoor hij tot op heden geheel buitenspel is gezet.

Ik voelde mij in zekere zin medeverantwoordelijk voor het feit dat deze mensen de gemeente hadden verlaten. Ik nam dit op met Sigurd Bratlie en zei dat ik betreurde dat ik er schuld aan had gehad dat zo velen ons hadden verlaten, ook uit Bratlies eigen familie. Ik herinner me zijn reactie goed: “Zo moet je helemaal niet denken. Die mensen wilden iets anders dan wij. Die wilden geen discipelen zijn en we mogen blij zijn dat ze weg zijn.”

De conclusie van Sigurd Bratlie was dat afgunst de oorzaak was van hoe het gegaan was met Olaf Bekkevold. Zelf had ik dit al opgemerkt sinds ik in 1978 weer naar Oslo verhuisde, en ik geloof ook dat afgunst helaas de eigenlijke oorzaak is geweest van Olaf Bekkevolds val. Wat zich tussen 1988 en 1992 in Oslo heeft afgespeeld, werd door mijn tegenstanders vertaald als een bewuste strategie van mij om Olaf Bekkevold buitenspel te zetten. Zelf heb ik nooit zulke gedachten gehad, ik was er absoluut niet in geïnteresseerd om met Olaf Bekkevold te concurreren. Maar wat in die periode gebeurde, werkte eraan mee dat het eigenlijke probleem van Bekkevold duidelijk werd.

De gemeente beleefde een tijd waarin Sigurd Bratlie twee richtingen in het begrip van het evangelie op hun plaats gezet en gecorrigeerd heeft. Intussen werd aan de hele gemeente duidelijk dat Olaf Bekkevold het met beide richtingen eens was, zonder dat hij in staat was te onderkennen dat deze beide richtingen elkaar uitsloten. Olaf Bekkevold had nauw met Sigurd Bratlie samengewerkt, en zoals de zaak zich nu ontwikkelde, kwam het op ons over als een aanval van Olaf Bekkevold in de rug van Sigurd Bratlie. In de samenwerking met Sigurd Bratlie heb ik nooit gemerkt dat het een probleem was als je het niet met hem eens was. Maar hij accepteerde het nooit als iemand zichzelf zocht of met een dubbele agenda rondliep. Sigurd Bratlie verlangde heel eenvoudig van zijn medewerkers dat zij uit waren op wat het beste was voor de mensen en voor de gemeente. Het is duidelijk dat Olaf Bekkevolds betrokkenheid bij de kwesties rond Leif Olstad en Ole Kristiansen er voor hebben gezorgd dat hij steeds meer op afstand kwam van Sigurd Bratlie. Zodra het voor Sigurd Bratlie duidelijk was dat Olaf Bekkevold het kwade met mij voor had, was het einde oefening.

In dezelfde tijd begon Sigurd Bratlie mij steeds breder in te zetten in zijn werk in de gemeente. Hij verzocht mij bijvoorbeeld om samen met David Nielsen naar Nederland te gaan. Hij vroeg mij ook een oplossing te zoeken in Drøbak, maar mijn betrokkenheid was niet gekleurd door een ‘concurrentieverhouding’ die ik zou hebben gehad ten opzichte van Olaf Bekkevold. Ik wilde juist bevorderen wat goed was voor de enkeling en voor de gemeente in haar geheel. Maar mijn betrokkenheid bewerkte des te meer ergernis bij hen die deze dienst zelf hadden willen vervullen, of in elk geval niet graag wilden dat ik die zou krijgen. Tot die categorie behoorde Erling Ekholt, die zowel mondeling als schriftelijk zijn bezorgdheid erover uitte dat Sigurd Bratlie mij bij verschillende gelegenheden inzette.

Mijn uiteenzetting over de periode 1988 tot 1992 in dit boek is volstrekt niet uitputtend of volledig wat betreft de afhandeling door Sigurd Bratlie van wat heeft plaats gehad. Dat is niet de bedoeling geweest van deze weergave. Ik schrijf het op tot lering van ons allen, om te voorkomen dat men in de toekomst dezelfde fout maakt. Sigurd Bratlie heeft gelijk gehad: het gebeurde is een voorbeeld geworden voor de komende generaties.





Mijn taak in deze tijd


Precies zoals God in een opwekking aan het werk is, werkt Satan ook heel krachtig. Misleidende geesten die tot geestelijke ruïnes en tot scheiding in een gemeente leiden, kunnen zich er gemakkelijk tussen mengen, om Gods werk teniet te doen.

In opwekkingen komen enorme krachten vrij, die figuurlijk gesproken door buizen moeten worden geleid naar turbines. Dan zal die kracht een enorme hulp zijn om in de gemeente gemeenschap en eenheid te bouwen en dan worden we samengehouden door elke band die God geeft. Er gaan vaak jaren overheen, voordat je de reikwijdte kunt zien van de zegen die God in zulke opwekkingen geeft.

Zonder een helder beeld van wat de opdracht van de gemeente is en van wat Christus wil met zijn gemeente, ontwikkelt een opwekking zich gemakkelijk tot extreme en ongezonde toestanden. Daarom is het extra belangrijk dat men in zulke tijden een kompas heeft en een duidelijke route aanhoudt. In tijden van opwekking is het zielenleven vaak in sterke beroering. Zo kan iemand tot ingebeelde hoogten worden opgeschroefd, van waaruit men een opdracht en een gewicht meent te hebben alsof men een oudste broeder was. De waarheid is echter vaak dat zo iemand net wedergeboren is en hulp nodig heeft.

In die periode was het dan ook mijn dienst om er bewust aan te werken dat de gemeente en de enkeling verder kwam in heiligmaking. Dat was ook Sigurd Bratlies dringende vermaning aan mij, toen hij zei: “Kåre, nu moet je niet meer zoveel in je aardse werk doen; werk in de gemeente en verkondig Gods woord, anders gaat het verkeerd.”

Een geestesdoop maakt iemand niet volwassen. Er heeft dan een wedergeboorte plaatsgevonden. We kunnen ons allemaal voorstellen hoe het gaat op een kraamafdeling van een groot ziekenhuis. Daar is veel te doen. Zusters lopen af en aan en niemand heeft volledig overzicht over alles wat gebeurt. In zulke omstandigheden is het heel prettig om medewerkers te hebben, die beseffen wat er gaande is en die de juiste hulp kunnen geven.

Een pasgeboren kind heeft ook voedsel nodig. “Verlangt als pasgeboren kinderen naar de redelijke, onvervalste melk, opdat gij daardoor moogt opwassen tot zaligheid, indien gij geproefd hebt dat de Here goedertieren is.” 1 Pet. 2:2-3. Opwekkingstijd of niet, het is zeer belangrijk dat op alle ‘dwaasheid’ wordt gewezen en dat de nood wordt verholpen met Gods woord. Dan komen de mensen zelf tot groei en dan gaan ze meedoen in het werk en de zorg voor anderen. Sigurd Bratlie was heel erg blij dat de jeugd in de opwekking vervuld was met de heilige Geest. Aan het eind van zijn leven spoorde hij de jeugd voortdurend aan om vissers van mensen te worden. Om iemand te worden die iets goeds bij zich draagt om te verkondigen aan mensen die vast zitten in hun zonden en die het nodig hebben om tot geloof in het evangelie te komen. “Toen Hij nu langs de zee van Galilea ging, zag Hij twee broeders, Simon, die Petrus genoemd wordt, en Andreas, diens broeder, een net in zee werpen, want zij waren vissers. En Hij zei tot hen: Komt achter Mij en Ik zal u vissers van mensen maken. Zij nu lieten terstond hun netten liggen en volgden Hem.” Matt. 4:18-20.

Opwekkingen worden ons niet gegeven om ons te koesteren in onze eigen kracht en sterkte. Wil je tot zegen zijn voor de enkeling, dan moet de kracht worden omgezet in werk voor de mensen. Als je op positie en macht uit bent met de genadegaven die God in opwekkingstijden geeft, dan ben je op een gevaarlijke weg en dan word je zonder reden opgeblazen door je vleselijk denken. Komt men niet in een arbeid terecht waarin men zelf in nood komt en afgebroken wordt, dan wordt zelfs een opwekkingstijd zelfvernietigend voor wie zich niet laten behouden.

Paulus vermaande de Galaten in dezelfde richting, toen hij schreef: “Indien wij door de Geest leven, laten wij ook door de Geest het spoor houden.” Gal. 5:25. Dus als je denkt dat alle zielskrachten, die in beweging komen op het moment dat je in de Geest leeft, van God afkomstig zijn, kun je zeer bedrogen uitkomen. Wil je aan groei en ontwikkeling deel krijgen, dan moet je tot gehoorzaamheid des geloofs komen en in de Geest wandelen. Dan krijg je een taak in je leven en je krijgt deel aan heiligmaking en wijsheid.

Salomo schrijft over de wijsheid: “Ik wandel op het pad van de gerechtigheid, midden op de wegen van het recht, om hen die mij liefhebben bezit te doen beërven; hun schatkamers zal ik vullen.” Spr. 8:20-21. Wie op menselijke wijze in extremen terechtkomen, komen vaak van de ene greppel in de andere terecht. Op die manier is er maar weinig vooruitgang en ontwikkeling.





Gods lankmoedigheid aan ons


De geschiedenis leert dat de eerste generatie in een opwekking vaak visie en krachtige ervaringen met God heeft gekregen, die richtinggevend zijn voor de rest van hun leven. De tweede generatie wordt gezegend via de ouders en door wat die hebben ervaren, maar het is niet vanzelfsprekend dat zij deel krijgen aan dezelfde enthousiaste pioniersgeest als waarmee de ouders bezield waren. De derde generatie wordt vaak werelds, en met de vierde generatie is er van dat alles maar weinig overgebleven.

De opwekking die wij meemaakten in de jaren 1990 heeft veel jonge mensen van de derde, vierde en vijfde generatie in de gemeente opgewekt, zodat ze zelf die pioniersgeest en dat enthousiasme kregen. Zij mochten drinken van de krachtige geloofsgeest, werden met de heilige Geest gedoopt en gingen een discipelverbond met God aan. Daardoor hebben ze belevenissen en ervaringen gekregen, die tot ver in de toekomst voor ons tot grote zegen zullen zijn. Het ziet ernaar uit dat Gods lankmoedigheid ons nog wat meer tijd wil geven om de gemeente op te bouwen en om er op uit te trekken om het evangelie aan alle volkeren te verkondigen. Maar er zal spoedig een andere tijd komen, waarin we niet langer zo kunnen werken als we nu doen.

Mijn taak in deze tijd is geweest om de mensen Gods woord te geven, zodat ze door genade tot groei kunnen komen. We hoeven niet te verzwijgen dat er ook mensen waren die in die tijd sterk opgeblazen werden en meenden dat ze veel verder in God waren gekomen dan in feite het geval was. Met degenen die zich lieten gezeggen is het heel goed gegaan, terwijl eigenwijsheid en overmoed in Gods koninkrijk nooit iets bereiken. Het was dan ook nogal een uitdaging om al deze pasgeboren geestelijke kinderen te helpen om in een gezonde, goede ontwikkeling in God te komen. In zulke omstandigheden moet je immers heel behoedzaam wandelen, om niemand te beschadigen. Tot Gods eer en prijs moet ik zeggen dat we de genade hebben gekregen om zo te werken dat dit in hoge mate gelukt is. “Gelooft in de Here uw God en gij zult bevestigd worden, gelooft in zijn profeten en gij zult voorspoedig zijn.” 2 Kron. 20:20.

Er was in de opwekking een zodanige kracht, dat in sommige plaatsen de gemeente op splijten stond. Sommigen waren zo radicaal en extreem, dat er ten slotte nog maar een paar over waren die ze ijverig genoeg vonden. Zelfs heerlijke broeders en zusters werden beschouwd als ‘tegenstanders’ van de opwekking, omdat ze bezonnen waren. De opwekking, die moest vrijmaken van de wet, begon hen weer onder de wet te brengen. Veel herders hebben de schapen in deze tijd ook niet naar behoren weten te leiden. Ze hadden daarvoor gewoon niet genoeg wijsheid. Anderen waren wellicht bang om het vertrouwen te verliezen en impopulair te worden, zodat ze er zo goed als niets aan deden om sommige ongezonde en rare uitspattingen te verhinderen. Sommige herders hadden misschien nooit in hun eigen leven een krachtige opwekking meegemaakt. Hadden ze meer ervaring gehad met God, dan hadden ze degenen die in deze tijd wedergeboren werden, beter kunnen helpen. Wil iemand in een opwekkingstijd herder zijn, dan moet hij zelf een deel van de opwekking zijn. Sommigen gaven zich uit voor herder zonder ooit ijverig te zijn geweest voor God. Het is logisch dat zulke mensen geen genade kunnen hebben om tot hulp te zijn, maar integendeel irritatie en weerstand oproepen.

Langzamerhand kwamen in de allermeeste plaatsen de zaken in het gareel. Voor een aantal broeders en zusters met zwakke zenuwen was het moeilijk om het tumult te verdragen, dat de opwekking met zich meebracht. In deze jaren hielden we 5 jaar achtereen conferenties in Israël. Daar was vrede en rust en een fijne, goede, intieme sfeer. Dat deed veel zwakke zielen heel goed. Ik ben blij dat het evangelie zodoende ook in het Hebreeuws werd verkondigd, zodat er ook toespraken vol geest zijn in de taal van de Joden, voor het geval dat er in Israël meer mensen zijn die naar deze verlossing verlangen.

Verderop in dit boek schrijf ik veel over onze herdersdienst in de gemeente. Ik hoop dan ook dat dit boek een hulp zal zijn voor toekomstige herders, zodat zij de heerlijke taak kunnen waarnemen die God ons heeft gegeven. Wij verkondigen geen opwekking. Wij verkondigen Gods woord en dat bewerkt opwekking in onze harten. Dit moet elke herder ter harte nemen, wil hijzelf en de gemeente gezond en levenskrachtig kunnen opgroeien. “Ik heb hun uw woord gegeven en de wereld heeft hen gehaat, omdat zij niet uit de wereld zijn, gelijk Ik niet uit de wereld ben. Ik bid niet dat Gij hen uit de wereld wegneemt, maar dat Gij hen bewaart voor de boze.” Joh. 17:14-15.





Ware opwekking


Elke ware opwekking komt door het verbrijzelende werk van Gods woord in ons binnenste. Gods woord, door mannen des Geestes gesproken in de kracht van het woord, is als een hamer die steenrotsen vermorzelt. Jer. 23:29. Dat brengt mensen in zondenood en het wekt verlangen naar een grotere verlossing.

De mens is niet in staat opwekking te creëren. Die wordt vanuit de hemel ontstoken. Jezus zei: “Vuur ben Ik komen werpen op aarde, en wat is mijn wil, als het reeds ontstoken is?” Luk. 12:49. Dat gebeurde voor het eerst op de Pinksterdag en sindsdien is dat generatie op generatie steeds opnieuw gebeurd. Het begon met de Pinksterdag en ging door met de apostelen. Deze opwekking is zichtbaar geworden in het leven en de dienst van Johan O. Smith.

De gemeente is nooit een kerkgenootschap geweest, maar een beweging in opwekking, voorgebracht door de Geest der waarheid en de werkingen van Gods woord in ons binnenste. Vanaf het begin tot nu toe zijn er trouwe broeders en zusters geweest met dit vuur van God in hun binnenste.

Het jaar 1991 zal een mijlpaal in de geschiedenis van de gemeente blijven. Het bleek dat er enkelen onder ons waren die niet uit ons waren, slechte mensen en bedriegers. Zoals Jannes en Jambres tegen Mozes opstonden, hebben dezen de waarheid en de oudsten in de gemeente weerstaan. Dit alles had bij de broeders en zusters een grote ernst en verlangen naar verlossing veroorzaakt en op die manier rijpte de opwekking. De opwekking waar wij naar hadden verlangd en waar we God om hadden gebeden, kwam met kracht over ons, en er kwam een noodroep tot God om overwinning over de zonde. Dit alles is Gods oneindige goedheid over de gemeente.

Velen werden wakker geschud en namen hun leven onder de loep. Er kwamen bidstonden en er was hulpgeroep. Dit nam op vele plaatsen voortdurend toe. De geruchten over deze opwekking verspreidden zich over de wereld, en de verwachtingen voor de nieuwjaarsconferentie waren hoog gespannen. De nieuwjaarsconferentie van 1991-1992 werd een geweldige opwekking. Nu begon de opwekking zich uit te breiden over de hele wereld. Dit is met geen pen te beschrijven! We prijzen God voor wat er in ons midden heeft plaatsgevonden!

Lees de laatste bladzijde van “Het nieuwe verbond en het geheimenis der wetteloosheid” van Sigurd Bratlie: “Als er eens een opwekking kon ontstaan, nu in de eindtijd, een opwekking tot het besef dat ook wij Jezus moeten volgen op de smalle weg ten leven, omdat we anders niet in de voetstappen kunnen treden van Hem die geen zonde heeft gedaan! 1 Petrus 2:21-24. Een opwekking tot het besef dat wij met Hem moeten sterven om met Hem te kunnen leven, zodat al die toverij, al dit bedrog kan worden ontmaskerd voordat Jezus komt! Dan zou het volk van God evenals voorheen worden bekleed met kracht van omhoog, en er zou een eind komen aan dat geloof dat de toets niet kan doorstaan. 2 Tim. 3:8. Dit geloof is uit God, en dan zijn wij ook bekwaam tot alle goed werk en woord”.

Ondanks al het goede waren er helaas enkele mensen die niet begrepen wat God in ons midden deed. Sommigen weerstonden de opwekking en haar werktuigen zelfs vanaf het eerste uur. Zij verloren het vertrouwen in hun gemeente en dat is allemaal te herleiden tot gebrek aan ootmoed. Men had vertrouwen moeten hebben in de herders die God boven hen gesteld had, herders van wie men voedsel had gekregen en door wie men vermaand was. Maar door Gods onuitsprekelijke genade hebben velen van hen zich bekeerd en zijn actieve leden onder ons geworden, tot eer van God. Daar prijzen we God voor! Anderen hebben ons helaas verlaten en zijn onze tegenstanders geworden.

Er waren in verschillende plaatsen ook andere broeders en zusters, die meenden dat de opwekking in hun eigen gemeente onvoldoende doorbraak had kunnen bewerken. Dat was in sommige gevallen juist en in andere gevallen onjuist. Men verwees er dan naar hoe de opwekking was begonnen en hoe “de jongeren de ouderen van de baan hadden geveegd.” Die verwijzing en dat beeld waren volledig onjuist! Het is waar dat openbaar is geworden dat sommigen de waarheid niet liefhadden en de broederschap tegenstonden, maar het waren niet de jonge mensen die deze strijd voerden. Op dat moment zagen we hoe onze oudsten, en dan vooral Sigurd Bratlie, waren. Zij waren tegenover ieder persoonlijk goed, lankmoedig, barmhartig, verdraagzaam en vergevingsgezind – en dat ten opzichte van dwarse mensen. Dat is geestelijke kracht! Zo werken broeders die gedreven worden door de heilige Geest! Ieder kreeg rijkelijk gelegenheid zich te bekeren. Maar God gaf die genade niet aan allen. Men verhardde zich en verliet de gemeente, ondanks de lankmoedigheid en zorgzaamheid van de broeders.

Ware opwekking bestaat daarin dat je in een levende verbinding met God staat, overgegeven aan de werkingen van de Vader in je binnenste in alle omstandigheden van het leven. Deze innerlijke werking van de Geest is een werking van de sterkte van Gods macht. Ef. 1:19. Dezelfde krachten die Jezus uit de dood deden opstaan, werken ook met kracht in ons. Dat geeft ons macht tegenover Satan en het wordt voor ons mogelijk om te dienen en ons leven te geven.

Ware opwekking is opmerkzaam blijven voor de dienst in de nieuwe staat des Geestes. Daarin worden wij zelf geofferd, terwijl wij de dienst voor het altaar verrichten. Het is dan niet ons verlangen om zelf geluk en welbehagen te voelen, maar dat de Vader welbehagen heeft in ons leven. Dit is een verborgen leven met Christus in God. En God, die in het verborgene ziet, zal in het openbaar vergelden. Dan komen we tot dienstbetoon. Dat is dan een gezalfde dienst, aangenaam voor God en de mensen. Luk. 2:52.

Er is na opwekkingen altijd een gevaar en een tendens geweest dat veel mensen die opgewekt zijn, weer terugglijden in hun menselijke en natuurlijke manier om God te dienen: in de oude staat der letter. Dan gaat men vaak wel verder met de vorm van de opwekking, maar zonder dat hun geest door het kruis is afgesneden van de verbinding met het vlees. Dan is het als nieuwe wijn in oude zakken. Wie doorgaat in de oude staat der letter, maakt geen groei door in de deugden en zal afglijden in de huichelarij van de Farizeeën. Er ontstaat partijschap, onrust en scheiding. Men gaat uit boven wat geschreven staat en wordt opgeblazen voor de één en tegen de ander. 1 Kor. 4:6.

Dat is menselijk. Dan beweeg je de harten van de mensen er niet toe om God lief te hebben, maar om degenen lief te hebben die jou en de jouwen kunnen helpen om zichtbaar te worden in de gemeente. Zulke mensen, die de opwekking gebruiken om zichzelf te zoeken, zullen nooit als dienaren in de gemeente van de levende God overeind blijven. God zal ervoor zorgen dat zulke mensen openbaar worden. Dat laat de geschiedenis van de gemeente met alle duidelijkheid zien. “Ben ik dus een vijand van u geworden, nu ik u de waarheid zeg? Zij zijn vol ijver voor u, maar niet op de juiste wijze, want zij willen u buitensluiten, opdat gij vol ijver voor hen zoudt zijn. Nu is het goed dat er ijver getoond wordt in al het goede, mits te allen tijde en niet alleen wanneer ik bij u ben.” Gal.4:16-18. “Indien ik nog mensen trachtte te behagen, zou ik geen dienstknecht van Christus zijn.” Gal. 1:10.

Dit moeten we ernstig nemen, zodat we in Gods vertrouwelijke raad staan en van God ons voedsel krijgen. Dan zijn we in staat met Gods woord te dienen uit kracht, door God verleend (en niet uit kracht door mensen verleend), zodat de opwekking in ons leven met kracht en genade kan doorgaan, tot opbouw van de gemeente.





Spreek tot die jongeling


“En ik sloeg mijn ogen op en ik zag toe, en zie, een man met een meetsnoer in de hand. Toen vroeg ik: Waar gaat gij heen? En hij antwoordde mij: Ik ga Jeruzalem opmeten en zien hoe groot zijn breedte en lengte zal zijn.” Zach. 2:1-2.

God wil niet dat we op menselijke wijze het meetsnoer langs de gemeente zullen leggen. Willen we Gods werk begrijpen, dan moeten we binnengaan in het wezen van de liefde. Ef. 3:18-19.

“Hij zei: Snel heen, spreek tot die jongeling: als een open plaats zal Jeruzalem daar liggen vanwege de menigte van mensen en vee daarin. En Ik zelf, luidt het woord des Heren, zal haar een vurige muur zijn rondom en heerlijkheid binnen in haar.” Zach. 2:4-5.

De Here heeft Jeruzalem uitverkoren tot zijn heilige woning. “Jubel en verheug u gij dochter van Sion! Want zie, Ik kom in uw midden wonen, luidt het woord des Heren.” vers 10.

“Dit is de wet voor het huis: op de top van de berg zal zijn gehele gebied aan alle kanten allerheiligst zijn. Zie, dit is de wet voor het huis.” Ezech. 43:12.

Paulus schreef aan Timoteüs opdat hij zou weten hoe men zich behoort te gedragen in het huis Gods, dat is de gemeente van de levende God, een pijler en fundament der waarheid. 1 Tim. 3:15. We zien uit deze tekst dat de gemeente Gods huis is, het geestelijke Jeruzalem. Dan moeten we ook inzien dat ons gebied daar hoogheilig is. Daar past het niet om zomaar iets te doen of zomaar uit jezelf. Paulus vermaant tot: “alle nederigheid en zachtmoedigheid, en elkaar in liefde te verdragen.” Ef. 4:2.

In Ezech. 1:8 lezen we over wezens die onder hun vleugels mensenhanden verborgen hielden. Wij moeten onze handen ook niet uitstrekken naar iets op deze aarde of ze vanuit ons menselijke inzicht gebruiken. Het is goed dat onze handen onder de vleugels verborgen kunnen blijven totdat God werkt. Zelfs Jezus kon niets doen uit zichzelf. Hij was afhankelijk van de werkingen van de Vader in zijn binnenste. Geen menselijke macht of kracht kan iets goddelijks verrichten. Als de Here ons zalft en zijn Geest laat stromen, dan komen de genade en de waarheid naar voren die het lichaam van Christus opbouwen.

Maar het zwaard over de praatjesmakers! Jer. 50:36. Het zijn de kletsmajoors die onrust veroorzaken. Zij hebben niet Gods woord om naar voren te brengen tot opbouw van de gemeente, maar zij kletsen, oordelen en hebben kritiek.

Maar als de Geest des Heren ons doorstroomt en zijn woord op onze tong is, dan kunnen we heilige handen opheffen tot nut en opbouw van de gemeente.

Waar de Geest des Heren ontvlamt, wordt de ijver een aansporing. Wat we dan zeggen en doen, wekt bij de mensen een eeuwigheidsverlangen, doordat ze de trekkende krachten ervaren die in God zijn.

Er bestaat ook een ijver die niet uit God is. Dat is vreemd vuur, en we weten dat God daar niet van houdt. Dat kunnen we zien uit de geschiedenis van de zonen van Aäron, Nadab en Abihu, die vreemd vuur het heiligdom binnenbrachten. Zij stierven voor het aangezicht des Heren. Lev. 10:1-2.

“Vermaan evenzo de jonge mannen bezadigd te zijn in alles, houdt hun in uzelf een voorbeeld voor van goede werken, zuiverheid in de leer, waardigheid, een gezonde prediking waarop niets valt aan te merken, opdat de tegenstander tot zijn beschaming niets ongunstigs van ons heeft te zeggen.” Tit. 2:6-8. We zien hier dat Paulus de jonge mannen vermaant binnen hun eigen gebied alles op orde te brengen. Dat geeft vertrouwen en kracht bij het dienen.

“Of weet gij niet dat uw lichaam een tempel is van de heilige Geest die in u woont, die gij van God ontvangen hebt, en dat gij niet van uzelf zijt?” 1 Kor. 6:19. Als ik buiten de maat van mijn geloof kom, werkt de heilige Geest in mijn dienen niet mee. Dan gebruik ik de vrijheid in de gemeente als een aanleiding voor mijn eigen vlees. Een dergelijke dienst is niet tot opbouw! Door zo’n dienst wordt God ook niet geëerd, omdat degene die dient niet dient als uit kracht door God verleend.

Als er stormen over de gemeente komen, worden degenen die echt zijn openbaar. Die zijn in alle stilte opgegroeid in alle goed werk. Zij worden vervuld met alle wijsheid en geestelijk inzicht, en kunnen met alle kracht worden bekrachtigd naar de macht zijner heerlijkheid tot alle volharding en geduld. Kol. 1:9-11. Door zulke dienaren wordt een rijkdom aan oprechte liefde geopenbaard. 2 Kor. 8:2. Die liefde is tot nut, hulp en opbouw van de gemeente.





De derde dag – het derde millennium


’s Morgens vroeg op de derde dag zond God een engel van de hemel. Die kwam nader, wentelde de steen weg en zette zich daarop. Matt. 28:2.

Toen werd ook de zondeschuld afgewenteld van allen die zich bekeren van de duisternis tot het licht, van de macht van Satan tot God. Op die dag werd het eeuwige licht ontstoken in de harten. Op die opstandingmorgen, de derde dag, was de nacht voorbij, de nacht der wanhoop! De dood was tenietgedaan en leven en onvergankelijkheid was aan het licht gebracht door het evangelie. Hij is naar de Schrift voor onze zonden gestorven, en naar de Schrift is Hij op de derde dag opgestaan. 1 Kor. 15:3-5.

Nu was gebeurd waarover God al zoveel keren en op zoveel manieren door de profeten had gesproken tot de vaderen: “dat de Christus zou lijden, en dat Hij als eerste uit de opstanding der doden het licht zou aankondigen en aan het volk en aan de heidenen.” Hand. 26:23. Het was onmogelijk om die verlossing voor ons te bewerken zonder dat Jezus moest lijden. En dat kon natuurlijk niet in de hemel plaatsvinden. Daar was hij de eniggeborene, maar Hij wilde niet dat het zo zou blijven. Hij wilde de heerlijkheid met ons kunnen delen, en dan moest Hij geboren worden in het menselijke geslacht, waarin hij deel kreeg aan vlees en bloed. Daar kon Hij door de dood hem die de macht over de dood had, onttronen. “Want doordat Hij zelf in verzoekingen geleden heeft, kan Hij hun, die verzocht worden, te hulp komen.” Hebr. 2:18.

Op de derde dag werd het graf geopend en stond Jezus op. Nu stond Hij ongeschonden als overwinnaar op opstandingsgrond, nadat Hij een korte tijd de vele beproevingen en verzoekingen van het leven op aarde had doorstaan. Nu was Hij niet langer de eniggeborene, maar de eerstgeborene onder vele broeders! Door de wetten van de Geest des levens had Hij de ketens van de zonde en de dood ontbonden. Hij was het huis van de sterke binnengegaan en had diens macht over de mensen tenietgedaan. Nu waren de sleutels van de dood en het dodenrijk in handen van Jezus Christus, om de ketenen die de mensen aan zonde en dood bonden te kunnen losmaken.

Nu was de eerste morgen aangebroken van deze laatste dagen, waarin de Here zich aan ons zou openbaren en vanuit de hemel zou spreken. Hebr. 1:1. De geestenwereld verlangt daarin een blik te werpen en is daarin bijzonder geïnteresseerd, namelijk de verlossing waarnaar de profeten gezocht en gevorst hadden, dat is de genade die wij zouden krijgen. 1 Pet. 1:10-12.

Op die eerste morgen (de derde dag) brak ook een nieuwe tijd aan, toen de Geest vanuit de hemel gezonden werd, het evangelie der heerlijkheid van de zalige God, waarin de engelen ook begeren een blik te slaan. Aan dat heerlijke verlossingswerk krijgen wij deel, die een hemelse roeping hebben. Die tijd heeft ook een nieuw verbond gebracht, waarvan Jezus borg is geworden. Daarom weten we ook dat het zal gelukken, als we Hem met heel ons hart volgen op de nieuwe en levende weg.

Petrus schreef later dat in de ogen des Heren één dag is als duizend jaar en duizend jaar als één dag. Toch zullen de discipelen, toen Jezus hen naar Betanië begeleidde, hen zegende, van hen scheidde en ten hemel werd opgenomen, wel niet hebben gedacht dat het nog zo lang zou duren. Nu was het verlossingswerk volbracht en Hij had broeders gekregen. Daar was Jezus heel enthousiast over. Deze broederschap was ook het eerste licht dat Hij na zijn opstanding verkondigde: “maar ga naar mijn broeders, en zeg hun: Ik vaar op naar mijn Vader en uw Vader, naar mijn God en uw God.” Joh. 20:17. Als wij dit net zo groot zien als Jezus zelf, dan wordt onze wederliefde tot Hem brandend, en dan achten we alles schade en vuilnis om Christus te kunnen winnen.

Nu staan we aan de afsluiting van dit tijdperk en zijn we een nieuw millennium ingegaan, het derde na Christus. Zoals de derde dag een nieuwe tijd en een nieuw tijdperk bracht, zal ook het derde millennium een nieuwe tijd inluiden. De tijd waarin we de wederkomst van Jezus en een vrederijk verwachten, waarin de heilige Geest op aarde de tijdgeest zal zijn.

Het is logisch dat in zo’n tijd in de harten van de gelovigen ook de vraag zal opkomen: wie gaat er bij de opname mee en wie blijft er achter? Over dit belangrijke onderwerp zijn door de verkondigers van deze tijd veel verwarrende uitspraken gedaan. Het gebrek aan duidelijkheid hierover komt door lauwheid in de liefde tot Christus. Dat is volledig tegengesteld aan de brandende, warme en reine verhouding van de harten van de apostelen met Christus. Daardoor was ook de verkondiging van de apostelen kristalhelder, zoals Paulus schrijft: “Want wie Christus Jezus toebehoren, hebben het vlees met zijn hartstochten en begeerten gekruisigd.” Gal. 5:24.

De apostelen waren door de Meester uitgezonden niet alleen om te dopen, maar ook om de mensen te leren onderhouden al wat Hij hen bevolen had. Zij hadden zich te houden aan de duidelijke woorden van Jezus: “Indien iemand tot Mij komt, en niet haat zijn vader en moeder en vrouw en kinderen en broeders en zusters, ja zelfs zijn eigen leven, die kan mijn discipel niet zijn. Zo zal dus niemand van u die niet afstand doet van al wat hij heeft, mijn discipel kunnen zijn.” Luk.14:26,33. Wanneer we lezen wat de apostelen verkondigen, is dat eenduidig en geheel in lijn met de Meester, die ze hebben liefgehad tot de dood. Daarom is hun verkondiging vol vermaning tot godsvrucht. Zij hadden dit vaste en onwankelbare getuigenis van de Geest in hun hart. Heel hun dienst kwam voort uit een heilig en rein hart. In die innerlijke reinheid openbaarde de Here zich duidelijk aan hen. Er was een scherp onderscheid tussen licht en duisternis, zodat iedereen die hun verkondiging hoorde voor een keuze gesteld werd en zich gereed kon maken. Wij die nu in deze strijd staan, kunnen nog steeds de profetische woorden horen, die ons worden toegeroepen. Zo schrijft Johannes bijvoorbeeld: “Hebt de wereld niet lief en wat in de wereld is. Indien iemand de wereld liefheeft, de liefde des Vaders is niet in hem. Wie de zonde doet is uit de duivel, want de duivel zondigt van den beginne. Hiertoe is de Zoon van God geopenbaard, opdat Hij de werken des duivels verbreken zou. Wie zegt, dat hij in Hem blijft, behoort ook zelf zó te wandelen, als Hij gewandeld heeft.” 1 Joh. 2:6,15 en hfdst. 3:8.

Jakobus vermaant: “Indien iemand meent godsdienstig te zijn, en daarbij zijn tong niet in toom houdt, maar zijn hart misleidt, dienst godsdienst is waardeloos.” Jak. 1:26.

Paulus schrijft: “Of weet gij niet dat onrechtvaardigen het Koninkrijk Gods niet beërven zullen? Dwaalt niet! Hoereerders, afgodendienaars, overspelers, schandjongens, knapenschenders, dieven, geldgierigen, dronkaards, lasteraars of oplichters, zullen het Koninkrijk Gods niet beërven.”1 Kor. 6:9-10.

Petrus is in dezelfde geest als hij vermaant: “Want hiertoe zijt gij geroepen, daar ook Christus voor u geleden heeft en u een voorbeeld heeft nagelaten, opdat gij in zijn voetstappen zoudt treden; die geen zonde gedaan heeft en in wiens mond gen bedrog is gevonden; die als Hij gescholden werd niet terugschold en als Hij leed niet dreigde, maar het overgaf aan Hem die rechtvaardig oordeelt; die zelf onze zonden in zijn lichaam op het hout gebracht heeft, opdat wij, aan de zonden afgestorven, voor de gerechtigheid zouden leven; en door zijn striemen zijt gij genezen.” 1 Pet. 2:21-24.

Het is duidelijk dat wie hun vlees met zijn hartstochten en begeerten hebben gekruisigd, Hem toebehoren. Wie echter wandelen als vijanden van het kruis van Christus, leven naar het vlees en begeren de aardse dingen. Zulke mensen leven in de duisternis en behoren Hem niet toe. Jezus komt alleen de kinderen van de dag, de kinderen van het licht, halen. Dan kunnen we de vraag stellen: “Wat zal het einde zijn van hen, die ongehoorzaam blijven aan het evangelie Gods?” Zij zullen allemaal de grote verdrukking ingaan. Dat is de wijn van Gods toorn over hen die zich niet hebben laten tuchtigen door de genade, als tegenstelling van het vuur dat over ons komt ter beproeving – Gods tuchtiging met genade voor zijn echte zonen. Openb. 14:9-13, Tit. 2:11-12, Hebr. 12:5-8 en 11.

Het wordt een vreselijke tijd als de mensen Gods toorn onvermengd leren kennen. Daarom moeten we nu in de genadetijd beproeven wat we doen – op onszelf toezien en op de leer – of het de eerzucht is die ons drijft, dan wel de liefde tot de mensen. 2 Kor. 5:11. Zulke dienaren kan God zalven met zijn Geest. Zij oordelen zichzelf en komen door genade in een goede ontwikkeling. Zulke mensen zullen niet samen met de wereld veroordeeld worden. “Want God heeft ons niet gesteld tot toorn, maar tot het verkrijgen van zaligheid door onze Here Jezus Christus.” 1 Tess. 5:9. We zien dat er in deze tijd naar één wereld toegewerkt wordt. Dan wordt het: vrede en geen gevaar. Maar er staat dat hun dan een plotseling verderf overkomt, waaraan de mensen niet zullen kunnen ontkomen. Vers 1-3.

Gelijk een vogel zich haast naar het klapnet, zonder te weten, dat het tegen zijn leven gericht is (Spr. 7:23), zo haasten de mensen zich naar een vrede zonder God, omdat ze zo verlangen naar: vrede, vrede, geen gevaar! Maar dan komt er dus, zoals de Schrift zegt, een plotseling verderf over hen, zoals de vogel pas merkt dat hij gevangen is, op het moment dat hij probeert weg te vliegen.

In de tijd die we nu ingaan, is het belangrijk dat we ons geen angst laten aanjagen, alsof de dag des Heren al voor de deur stond. Dat is immers de dag waarop Jezus komt om de wetteloze te verteren. Als die dag nu al voor de deur stond, was het dus al te laat om mee te gaan bij de opname, en dat zou een reden zijn om te schrikken. Maar nu leven we in de tijd dat wij ons hoofd kunnen opheffen en de zomer tegemoet kunnen zien. Als wij ons door de Geest laten leiden, hebben we het vlees met zijn hartstochten en begeerten gekruisigd: wij zijn kinderen van God die door Gods Geest geleid worden. Al zulke mensen behoren tot het koninkrijk van God en hebben erfrecht samen met Christus Jezus, onze eerste broeder.

Jezus is de hoeksteen in Gods tempel van levende stenen. Wij leven nu nog in de genadetijd en krijgen de gelegenheid om behouwen en bewerkt te worden om in Gods bouwwerk te passen. Maar als de tempel samengevoegd wordt, zal er geen hamerslag gehoord worden, zoals het ook ging bij de bouw van de tempel van Salomo: “want de Here zelf zal op een teken, bij het roepen van een aartsengel en bij de klank van een bazuin Gods, nederdalen van de hemel, en zij die in Christus gestorven zijn, zullen het eerst opstaan.” 1 Tess. 4:16. Dat wordt de heerlijkste mensenschare die ooit vergaderd is. Dat zijn de eerstelingen van Gods schepping. Onze heerlijke troost is dat wij die nu leven, deel mogen uitmaken van dit eeuwige scheppingswerk. Vers 17-18.

Elk van deze levende stenen heeft de wereld voor vuilnis gehouden, om een plaats te krijgen in de tempel, Gods eeuwige bouwwerk. Als de Here komt bij het roepen van een aartsengel, en de graven opengaan, zodat de heiligen die in de loop van 2000 jaar ontslapen zijn, opstaan uit de doden en met de levenden in Christus verenigd worden. Dan wordt de gevelsteen van deze geweldige tempel Gods op zijn plaats gelegd en is het bouwwerk voltooid. Dan is ook de genadetijd op aarde voorbij en dan komen de mensen die achterblijven in de grote verdrukking terecht. Zij hebben hun kostbare genadetijd op aarde niet tot verlossing weten te benutten. Laat dit ons tot ernst manen, zodat wij bij die schare kunnen zijn, die wolk van mensen, die opgenomen wordt om met de Here te zijn.

Evenals in de tijd van Jezus zijn er ook in onze tijd niet velen die deze heerlijke beloften geloven. Deze geloofstaal is de meeste mensen tot aanstoot, maar Jezus zei tegen zijn discipelen: “Wat dan, indien gij de Zoon des mensen daarheen zaagt opvaren, waar Hij tevoren was?” Joh. 6:62. Dat hebben de discipelen inderdaad mogen zien. Daarom spreken en schrijven zij ook met grote ernst en veel vermaningen, om ons aan te sporen tot trouw, zodat ook wij dit zullen beleven. Daarom moeten wij ook godvruchtig leven in de tijd die we nu ingaan.

Als Jezus terugkomt – op dezelfde wijze als de discipelen hem hebben zien opvaren – gaan we een nieuwe tijd in. Dan vieren wij bruiloft, terwijl de verdrukkingen over de aarde gaan. En wij mogen met Jezus zijn, als Hij terugkomt om op aarde het Vrederijk te vestigen. Dan zal de Geest, die in de Gemeente, het lichaam van Christus, vanaf de eerste morgen tot op heden werkzaam is geweest, als zonlicht uitstralen over de aarde. Dan komt er een zo rijk gezegende tijd voor de mensen, als er nog nooit is geweest.

In vers 63 zegt Jezus: “De woorden die Ik gesproken heb, zijn geest en leven.” Nu wij het derde millennium ingaan, moeten we erover waken dat het Jezus woorden zijn, die tot en door ons spreken. Alleen zíjn woorden zijn geest en leven. Er zullen wel nooit eerder zoveel woorden tot de mensen gericht zijn als nu, door de krant, de radio, de televisie en niet te vergeten allerlei kanalen via de satelliet. Dit zijn woorden die de wind toebehoren, omdat ze niet zijn gesproken vanuit Gods eeuwige “Er zij” – van Hem die sprak en het was er. Wij ervaren het bulderen van de zee en de branding. Dat zijn geestesmachten, die de mensen opzwepen tot een kokende zee. Er zijn tekenen van zon en maan, en de machten der hemelen wankelen. Maar “wanneer deze dingen beginnen te geschieden, richt u op en heft uw hoofden omhoog, want uw verlossing genaakt.” Luk. 21:28.

Wij die een levend geloof in Jezus’ woorden hebben, hoeven niet te vrezen. “Vrees niet, gij kleine kudde, want het heeft de Vader behaagd u het Koninkrijk te geven.” Luk. 12:32. Welk koninkrijk is dat? Jawel, dan worden wij voor eeuwig overgeleverd aan het koninkrijk dat nu in ons is. “Ook zal men niet zeggen: zie hier is het of daar! Want zie, het Koninkrijk Gods is in u.” Luk. 17:21. Dit koninkrijk bestaat niet in eten en drinken, in wet of letter, maar in rechtvaardigheid, vrede en blijdschap door de heilige Geest. Ieder die door deze Geest een dienstknecht is van Christus, is welgevallig bij God en in achting bij de mensen. Rom. 14:17-18. Dat zijn dienaren van een nieuw verbond, dat eeuwig duurt!

“Weet gij niet dat gij Gods tempel zijt en dat de Geest Gods in u woont?” 1 Kor. 3:16. Allen die dat weten en zich door Gods Geest laten leiden, hebben het vlees met zijn hartstochten en begeerten gekruisigd. Zij weten allen dat zij Christus toebehoren en dat Christus God toebehoort. Vers 23.

Laten wij, nu we het derde (dat is een nieuw) millennium ingaan, te allen tijde waken en bidden, zodat wij in staat zullen zijn te ontkomen aan alles wat gebeuren zal en voor het aangezicht van de Zoon des mensen gesteld te worden! Luk. 21:36.

Dat is onze heilige roeping voor onszelf, en onze heerlijke boodschap, het evangelie van God, dat op alle mogelijke manieren en met alle mogelijke middelen verkondigd moet worden aan alle volkeren, ook in dit volgende millennium! Dan heeft de Meester, onze eerste broeder, zelf beloofd dat Hij met ons zal zijn, al de dagen, tot aan het einde der wereld.





Wettisch christendom of levend geloof?





Wat wil je?


“Denk niet aan wat vroeger gebeurde en let niet op wat oudtijds is geschied; zie, Ik maak iets nieuws, nu zal het uitspruiten; zult gij er geen acht op slaan? Ja, ik zal een weg in de woestijn maken, rivieren in de wildernis.” Jes. 43:18-19.

Het is heerlijk om vooruit te kijken. Wanneer wij onze zaak met God en (zonodig) met mensen in orde hebben gemaakt, moeten we ons niet laten plagen door wat geweest is. Dan moeten we niet meer bezig zijn met het verleden en de dingen die vroeger zijn gebeurd. “Zie, Ik maak iets nieuws,” staat er.

Veel mensen worden niet helemaal vrij van hun verleden. Maar de straf lag immers op Hem, opdat wij vrede zouden hebben. Wanneer je wordt geplaagd door moedeloosheid – voortdurend moedeloos, mismoedig, in de put, enzovoort – komt dat heel simpel door één ding: je hebt geen levend geloof in zondevergeving. Hoe kun je moedeloos zijn als je gelooft dat je zonden zó ver weg zijn, als het oosten van het westen? Is dit voor jou een levend geloof? Ja, dan is het afgelopen met moedeloosheid. Lof en dank! Geloof je werkelijk dat Hij onze zonden in de zee van vergetelheid heeft gegooid en ze nooit meer ziet? Denk hierover na, als je dit leest! Heb hierin een levend geloof! Waar blijft de moedeloosheid dan? Die verdwijnt helemaal!

Wij moeten tot levend geloof komen. Dat is het fundament. De basis om te kunnen starten, is geloven in zondevergeving. Het is de inleiding tot de hoofdzaak: een heerlijk overwinningsleven in Jezus Christus. Wij zullen vervuld worden tot heel Gods volheid van wijsheid, goedheid en barmhartigheid, zodat die wijze zachtmoedigheid zich in ons lichaam kan openbaren. Dat is een heerlijk leven! Wij spreken in de gemeente over een innerlijk leven! Wij zijn niet wettisch. Wij verkondigen niet Mozes en de geboden op stenen tafelen. Wij verkondigen Jezus’ geboden, geschreven in ons hart en in ons verstand. Wij verkondigen de kracht die wij krijgen om daaraan te gehoorzamen door de genade in Jezus Christus. Dit is dus een werk van genade.

Wij doen wat er staat: wij onthouden ons van hoererij en van bloed. Al de wettische dingen werden niet aan de heidenen opgelegd! Hand. 15:28-29. Wij geloven in een innerlijk leven. “Wij verkondigen u het leven”, zeiden de apostelen. Dat was het leven, het eeuwige, dat bij de Vader was en geopenbaard werd door de Zoon. Wij verkondigen het woord des Heren door het evangelie. Vers 35. Als je dit leven in God niet hebt, maar toch ijverig wil zijn voor Hem en aan de gang gaat met “raak niet, smaak niet, roer niet aan” en je bezig houdt met deze uiterlijke dingen, heb je niet begrepen waar de gemeente voor staat! Doe je zo, dan richt je jezelf te gronde en leg je een druk op andere mensen. Denk eens na! Lees maar in Skjulte Skatter en in de geschriften van de gemeente. Daar lees je niet veel over uiterlijke dingen! Absoluut niet!

Als er iets rechtgezet moet worden, dan is dat de taak van de vaders in Christus, niet van de kinderen. Op onze conferenties moeten zulke dingen vanzelfsprekend door de oudsten worden gedaan. Het is niet zo dat zomaar iemand tijdens een samenkomst naar voren kan stappen om ‘orde op zaken te stellen’.

Sommige mensen richten zich in hun verkondiging tegen uiterlijke dingen. Ik heb gehoord dat er bijvoorbeeld destijds werd gewaarschuwd voor een koelkast of vriezer. Er werd spottend opgemerkt: “Hoe kun je in geloof leven als je een vriezer hebt?” Er werd door allerlei mensen gesproken over stropdassen en ik weet niet wat nog meer. Wij moeten ons in ons spreken niet tegen zulke uiterlijke dingen richten! Dat is allemaal geen spreken uit de hemel. Velen onder ons hebben altijd al een radio gehad. Broeder Sigurd Bratlie zei een aantal jaren geleden op Torsteinslåtta dat de broeders moesten ophouden om te spreken over zulke uiterlijke dingen als bijvoorbeeld een radio. Toen legde hij ons op het hart om de mensen Gods woord te verkondigen.

Nu zien wij dat ook de televisie tot een grote zegen wordt om het evangelie over de hele aarde te verkondigen. Er is niets verkeerds aan deze technische uitvindingen. Maar de vloek komt op het moment dat wij daarmee onze lusten willen botvieren. De informatietechnologie zal ons goede diensten bewijzen bij de uitzending van conferenties en bijeenkomsten.

Wij moeten toezien op wat ons huis binnenkomt. Psalm 89:26. Hier moeten we waken met grote ijver! Wij beschermen ons gezin tegen alle verderfelijke invloed, die van goddeloze bronnen komt. Geen van die stinkende stromen mag onze gezinnen binnenkomen! Hier hebben we zelf het recht om te kiezen! Hierover moeten wij spreken. Ieder persoonlijk, en vader en moeder in elk gezin, is verantwoordelijk voor wat het huis vult. Deze verantwoordelijkheid zou iedereen serieus moeten nemen. Het is duidelijk dat onze gedachten beïnvloed worden door alle beelden, die in de wanden van ons hart worden gegrift. Wij moeten er met grote ijver voor waken dat wij niet allerlei walgelijke afgoden dienen, maar alleen de Here. Ezech. 8:8-12 en Ex. 22:20. Wat deze ernstige zaak betreft, ligt de verantwoordelijkheid voor de kinderen bij de ouders.

Wij zijn niet tegen het een of het ander, maar wij zijn waakzaam voor welke geest onze gezinnen binnenkomt! Op dit gebied moeten wij waakzaam zijn. Je kunt voor veel dingen tijd nemen, maar wij hebben tijd nodig om opgebouwd te worden met Gods woord, zodat er een heerlijke opbouwende geest van ons uitgaat. Daarom moeten wij de gelegenheden benutten, zodat we onze kostbare genadetijd niet weggooien. Ef. 5:10-17. Iemand die Jezus wil volgen, zou dit moeten begrijpen.

Als sommigen onder ons zijn, omdat ze zo enthousiast zijn bijvoorbeeld over het feit dat de echtgenote ondergeschikt moet zijn aan de man, laten die dan maar ergens anders heen gaan om er daar enthousiast over te zijn! Waar jij enthousiast voor moet zijn, is dat je niet ruw wordt tegen je vrouw! Het andere gebod is bedoeld voor de vrouw. Wij hebben genoeg van zulke onruststokers meegemaakt die rondvliegen, verwarring stichten, preken en leuteren. Ga ergens anders heen totdat je je bekeerd hebt! Kom tot een leven in God! Daar gaat het om.

Waar de gemeente voor staat, is overwinning over de zonde. Wij hebben bijvoorbeeld geen leer over opvoeding van kinderen. Er zijn van die specialisten onder ons geweest, die op anderen druk hebben uitgeoefend. Op dit moment zijn die personen bijna allemaal buiten de gemeente met hun ‘voorbeeldige leer’. Wat is ervan terecht gekomen? Denk daar maar eens over na! Ze hebben geen deel gekregen aan ootmoed. Ze wilden specialisten zijn en allerlei theorieën kunnen uitleggen en een fijn gezin laten zien. Daardoor wilden ze groot worden! Zulke huichelarij is en blijft een grote schande! Je hebt misschien geen overwinning over kwaadheid en je prikkelt je kinderen, maar van buiten moet het er mooi uit zien. Zoiets verkondigen wij niet in de gemeente. Hoe iedereen zijn kinderen opvoedt, is een privé zaak.

Wat de gemeente leert, is het woord des levens, de blijde boodschap, zodat in het gezin de liefde tevoorschijn kan komen. Goedheid, mildheid! Wat centraal stond in de leer van de apostelen, en dus in onze leer, zijn Christus’ deugden. Ben je tegenstander van de liefde, ja, dan kun je een tegenstander van ons zijn. En als liefde en goedheid tevoorschijn komen als resultaat van een valse leer (waarvan de gemeente wordt beschuldigd dat ze die verkondigt) laat die dan maar vals wezen! Want deze ‘valsheid’ is juist het echte, onafhankelijk van wat de mensen ervan zeggen. “Schaam u dus niet voor het getuigenis van onze Here of voor mij, zijn gevangene.” 2 Tim. 1:8. Het kon natuurlijk zijn dat de ‘wijze’ Korintiërs enige schaamte voelden voor Paulus, die in de gevangenis zat. Hij had toch niet zoveel wijsheid, deze Paulus. Daarom kwam hij natuurlijk af en toe in de gevangenis terecht. Vanzelfsprekend hadden de Korintiërs veel meer ‘inzicht’. Maar Paulus was ootmoedig en het was Gods wil dat hij in de gevangenis zat. Er was wel niemand zo wijs als hij. Tot op de dag van vandaag zeggen de mensen als er iets verstandigs gezegd moet worden: “Wij hebben een woord van Paulus nodig.” Paulus was een man vol wijsheid. Kun je nu, bijna 2000 jaar nadat deze man leefde, de bijbel openen zonder enthousiast te worden over Paulus? Bedenk dat we broeder Paulus onder ons hebben! Als broeder Paulus nu hier was geweest, ja, dan had hij onder ons tijd gekregen om te spreken! O, wat zouden wij ons verheugen samen met broeder Paulus! Een man vol blijdschap, vol vrede, vol heerlijkheid.

Dat is wat anders dan een starre leraar die wel zal vertellen hoe men zijn kinderen moet tuchtigen. Lieve help! Op de schroothoop met de tuchtmeesters! Wat een schande! Dan heb je het leven in God niet lief, je houdt niet van het goede, je wilt een vorm, je zoekt aanzien, je wilt goed voor de dag komen bij de mensen. Van binnen is er geen liefde en goedheid, maar doodsbeenderen! Ik heb dit vanaf mijn kindertijd bespeurd en het jarenlang nauwkeurig geobserveerd. In de regel eindigt het hiermee dat zulke mensen buiten de gemeente terecht komen, personen waar de mensen tegen opkijken en van wie men vindt dat het van die fantastische kerels zijn. Wie anderen verdrukken, zijn geen grote kerels. Het zijn kleine kinderen.

Ik prijs God voor de gemeente, een pijler en fundament van de waarheid. Daar leert God ons hoe onze instelling dient te zijn, opdat de gemeente in ons huis komt. Rom. 16:5. Er staat geschreven over de wijsheid van de vrouw, die haar huis bouwt. Wat een heerlijkheid! Een moeder, vol van Gods wijsheid, vol van de geest van overwinning. Met geloof en hoop in haar hart! Die wijsheid bouwt het huis! “Want God heeft ons niet gegeven een geest van lafhartigheid, maar van kracht, van liefde en van bezonnenheid. Schaam u dus niet voor het getuigenis van onze Here of voor mij, zijn gevangene, maar wees mede bereid voor het evangelie te lijden in de kracht van God.” 2 Tim. 1:7.

Er is een groot verschil tussen lijden in eigen kracht en lijden in Gods kracht. Dat kun je zien in de geschiedenis van Paulus en Silas in de gevangenis, nadat ze flink gegeseld waren. Je kunt wel aannemen dat de striemen dicht op elkaar lagen. Toch zongen ze lofliederen! Daar zie je iets van Gods kracht. “Wees mede bereid te lijden in de kracht van God!” Door het geloof krijgen wij Gods kracht in ons, allereerst door geloof in zondevergeving en daarna in al het heerlijke wat erna komt. Alles gebeurt door Gods kracht. Je kunt de mensen niet door dwang tot heiligmaking bewegen! “Trek mij achter u mee” zegt de bruid, “laten wij ons spoeden.” Daar is geen dwang. Er is een trekkende kracht in de liefde, in alles wat het licht toebehoort. Het is als de zon die het leven op de heuvels doet ontspruiten. Het groeit en tiert welig. Door de heilige Geest komen wij in verbinding met de trekkende krachten in God. Niet door: “raak niet, smaak niet, roer niet aan,” door al dat wettische. Deze geboden zijn gegeven voor hen die in de wereld leven. Zulke mensen worden door de wet getuchtigd tot Christus, maar als het geloof komt, zijn wij niet langer onder de tuchtmeester. Gal. 3:23-25 en Kol. 2:20-23.

“Hij die ons behouden heeft en geroepen met een heilige roeping, niet naar onze werken, maar naar zijn eigen voornemen en de genade die ons in Jezus Christus gegeven is vóór eeuwige tijden.” Het is goed om tot erkentenis te komen van deze dingen, zodat je ziet dat je genade nodig hebt. Deze genade is juist jou in Jezus Christus gegeven vóór eeuwige tijden, maar je kunt die niet ontvangen voordat je erkent dat je genade nodig hebt. Dan beleef je die kracht, die gezegende stroom vanuit de hemel die jou vrijmaakt, die van jou een gelukkig mens maakt, die ervoor zorgt dat jij je hoofd kunt oprichten! Dan ben je niet bezorgd, maar dan zie je de zomer. Je kijkt Gods koninkrijk in!

Ziedaar de Geest van de gemeente! Vanuit die Geest komt de leer van Christus, vol van kracht, vol van genade en waarheid. Wij beleven in het dagelijkse leven, thuis en in de gemeente, dat waar de zonde groot is, de genade meer dan overvloedig is. Rom. 5:20. Dit woord slaat krachtig en trefzeker elke gedachte kapot om zich terug te trekken of “’m in z’n achteruit te zetten” om “die godvruchtige tijd” terug te vinden, waarin het zo makkelijk en eenvoudig was om als christen te leven.

Jezus dankte, dat God de discipelen niet uit de wereld nam, maar ze in de wereld bewaarde. Die Geest van Jezus zal ons en onze kinderen ook bewaren en ons overwinnend verder leiden in onze tijd.

Ja, ik prijs God voor zo’n leven. Moge God een ieder met macht sterken om voorwaarts te gaan op de weg ten leven, vol van de Geest van geloof. – Zo zal het echt zingen in je hart: Het zal lukken voor mij, het zal lukken voor mij! Dan merk je dat de hele hemel “Amen” zegt! Het is waar! Wat een heerlijke toekomst!





Van Farizeeër tot apostel


Paulus had een grondige opleiding gehad aan de voeten van Gamaliël. Daar was hij in de wet onderwezen. Hij had geleerd hoe die toegepast moest worden en hij kende de strafbepaling bij elke overtreding. Zijn denken was geoefend in deze gedachtegang, die Jezus keer op keer zo krachtig bestrafte en terechtwees wanneer hij tegen het Farizeïsme waarschuwde. Toen kwam de dag dat Jezus zich aan Paulus openbaarde op de weg naar Damascus. Met al zijn kennis moest hij toch vragen: “Wie bent u, Here?” In al zijn ijver had hij Hem – de Meester – niet leren kennen! Nu begon een geheel nieuwe loopbaan, een geheel nieuwe tijd! Het leven dat hij tot nog toe had geleefd had geen waarde in vergelijking met de inhoud en het leven, dat Christus nu door openbaring voor zijn innerlijk oog schilderde. In dit verband schrijft hij aan de Filippenzen: “Voorzeker, ik acht zelfs alles schade, omdat de kennis van Christus Jezus, mijn Here, dat alles te boven gaat. Om zijnentwil heb ik dit alles prijsgegeven en houd het voor vuilnis, opdat ik Christus moge winnen, en in Hem moge blijken niet een eigen gerechtigheid, uit de wet, te bezitten, maar de gerechtigheid door het geloof in Christus, welke uit God is op de grond van het geloof. Dit alles om Hem te kennen en de kracht zijner opstanding en de gemeenschap aan zijn lijden, of ik, aan zijn dood gelijkvormig wordende, zou mogen komen tot de opstanding uit de doden!” Fil. 3:8-11.

“Dit alles om Hem te kennen!” Daar was hij van gegrepen! In al zijn farizeese ijver had hij Hem niet leren kennen! Maar nu was het mogelijk geworden. Nu was er een nieuwe en levende weg geopend tot het leven en de heerlijkheid die in Jezus was. “Hem verkondigen wij, wanneer wij ieder mens terechtwijzen en ieder mens onderrichten in alle wijsheid, om ieder mens in Christus volmaakt te doen zijn. Hiervoor span ik mij ook in, onder zware strijd, naar zijn werking, die in mij werkt met kracht.” Kol. 1:28-29.

In de brief aan de Galaten rekent Paulus ook af met zijn verleden en tegelijkertijd vertelt hij over zijn opleiding tot een nuttig werktuig voor de Here. “Want ik maak u bekend, broeders, dat het evangelie, dat door mij verkondigd is, geen mensenwerk is. Want ik heb het ook niet van een mens ontvangen of geleerd, maar door openbaring van Jezus Christus.” “Maar toen het Hem, die mij van de schoot van mijn moeder aan afgezonderd en door zijn genade geroepen heeft, behaagd had, zijn Zoon in mij te openbaren, opdat ik Hem onder de heidenen verkondigen zou, ben ik geen ogenblik te rade gegaan met vlees en bloed; ook ben ik niet naar Jeruzalem gereisd tot hen, die al vóór mij apostelen waren, maar ik ben naar Arabië vertrokken en vandaar naar Damascus teruggekeerd. Daarop ging ik drie jaar later naar Jeruzalem, om Kefas te bezoeken, en ik bleef vijftien dagen bij hem.” Gal. 1:11-18.

“Daarna ging ik na verloop van veertien jaar weer naar Jeruzalem met Barnabas en nam ook Titus mede; en ik ging op grond van een openbaring. En ik legde hun het evangelie voor, dat ik onder de heidenen verkondig, afzonderlijk echter aan hen, die in aanzien waren, opdat ik niet vruchteloos liep of gelopen had. Maar zelfs Titus, die bij mij was, werd, ofschoon hij een Griek was, toch niet gedwongen zich te laten besnijden; en dat met het oog op de binnengedrongen valse broeders, lieden, die waren binnengeslopen, om onze vrijheid, die wij in Christus Jezus hebben, te bespieden, en zo ons tot slavernij te brengen. Wij zijn voor hen geen ogenblik gedwee uit de weg gegaan, opdat de waarheid van het evangelie ook verder bij u zou blijven. Maar wat hen betreft, die in zeker aanzien waren – wat zij vroeger geweest mogen zijn, doet er voor mij niets toe: God ziet de persoon niet aan – mij immers hebben zij, die in aanzien waren, verder niets opgelegd. Maar integendeel: toen zij zagen, dat mij de prediking van het evangelie aan de onbesnedenen toevertrouwd was, gelijk aan Petrus die aan de besnedenen, - immers Hij, die Petrus kracht gaf om apostel te zijn voor de besnedenen, gaf die kracht ook aan mij voor de heidenen, - en toen zij de genade, die mij geschonken was, opmerkten, reikten Jakobus, Kefas en Johannes, die voor steunpilaren golden, mij en Barnabas de broederhand: wij zouden naar de heidenen, zij naar de besnedenen gaan.” Gal. 2:1-9.

Waarom al deze tijd in het buitenland? Er bestaat geen twijfel over dat God een plan met Paulus had. Hij was een uitverkoren werktuig om het evangelie te verkondigen aan de heidenen. Maar eerst moest hij gereinigd worden van al het oude zuurdeeg. Alles wat hij aan de voeten van Gamaliël had geleerd, moest hij afleren. De oude manier van denken moest vervangen worden. Hij moest zijn gedachten en zijn moeizaam aangeleerde kennis verlaten. Nu werd hij voorwerp van onderricht voor de Geest. Hij moest de kennis over de Meester uit de eerste hand verkrijgen. Paulus had deze tijd in stilheid en onder voortdurende bewerking van de heilige Geest nodig om het evangelie te kunnen verkondigen zoals dat moest, zonder dat je ook nog maar iets van het oude ‘accent’ van Gamaliël kon horen! Zo grondig ging Jezus met hem aan het werk, dat hij in staat was om de gemeente te redden van het wettische, waarin zelfs Petrus en Barnabas werden meegesleept zodat ze mee huichelden. Dat was het werk van Paulus, die vroeger een zeer ijverige Farizeeër was geweest! O, hoezeer zijn we hem dank verschuldigd dat hij vast stond en voor de waarheid van het evangelie streed! Hoe had de toekomst voor ons als heidenen eruit gezien als hij zich niet in liefde aan de waarheid had gehouden? En als hij er niet helemaal vanaf het begin voor had gevochten dat het evangelie bewaard werd als een kracht tot behoud voor een ieder die gelooft?

In onze tijd deed God ook een man opstaan – Johan O. Smith. Zijn werk was uiterlijk gezien zo gering en bescheiden. Aan boord van marineschepen, midden in een wereld van goddeloosheid, zocht hij God met zijn hele hart. God openbaarde zich aan hem. Waarheden, waarvan het leek dat ze braak hadden gelegen sinds de dagen van de apostelen, werden weer geopenbaard door de heilige Geest. De openbaring over Christus geopenbaard in het vlees en over de gemeente als het lichaam van Christus werd een enorm waardevolle sleutel tot persoonlijke verlossing en tot gemeenschap en opbouw in een levend gemeenteleven. Zelf schrijft deze geestelijke aanvoerder in een van zijn brieven:

“Het is een gevaarlijk spel om te verkondigen wat je niet in de Geest hebt gehoord en gezien. Vanaf het eerste moment heeft God mij geleerd om heel erg voorzichtig te zijn om nooit iets te onderwijzen wat de Heer niet door zijn Geest heeft geopenbaard. Daarom is het ook enorm verheugend te ervaren, dat alles nog steeds overeind staat. Niets is omver geworpen. Moge God ons getrouwheid leren, zodat wij ons nooit bezighouden met dingen die we niet gezien hebben.”

Deze trouw heeft blijkbaar niet iedereen in praktijk gebracht. Hun ‘waarheden’ overleefden vaak hun 10-jarig jubileum niet, omdat die in heel veel gevallen bestonden uit een mengsel van religieuze opvattingen en wereldse wijsheid of wettisch christendom. Varianten op de leer van Gamaliël bleken nog niet uitgeput. Daardoor werd hun verkondiging niet de vrijmakende hulp die het had kunnen en moeten zijn. Integendeel bracht het mensen vaak in een slaafsheid onder de wet en onder geboden van mensen, die het leven zwaar maakten. Zij werden niet tot de God van hun jubelende vreugde en tot zijn altaar gebracht.





Wettisch – wetteloos


Op dit terrein is de brief aan de Galaten het gevechtsreglement. Uiterlijk gezien kun je met de wet ver komen, maar de wet raakt niet het verborgene – de gedachten en de begeerte.

“Maar indien wij, trachtende in Christus gerechtvaardigd te worden, ook zelf zijn gebleken zondaars te zijn, staat Christus dan in dienst der zonde? Volstrekt niet!” Gal. 2:17. De Joden wilden geen middelaar tussen God en mensen. Zoals godsdienstige mensen Christus verkondigen, wordt Hij een dienaar van de zonde, omdat Hij mensen die willen doorgaan met zondigen in bescherming neemt.

“Immers, indien ik wat ik afgebroken heb, weer opbouw, bewijs ik daardoor, dat ik zelf een overtreder ben.” Gal. 2:18. Wat brak Paulus dan af? Natuurlijk de opvatting dat iemand gerechtvaardigd wordt door werken der wet. Als dat zo was, dan moest je het oude leven alleen maar oplappen. De mensen zien dat het een schande voor het christendom is dat mensen die behouden zijn, doorgaan met een slecht leven en daarom geeft men ze geboden en regels. “Indien gij met Christus afgestorven zijt aan de wereldgeesten, waartoe laat gij u, alsof gij in de wereld leefdet, geboden opleggen: raak niet, smaak niet, roer niet aan!” Kol. 2:20-21. Mensen die in de wereld leven en naar het vlees wandelen hebben geboden en regels nodig. Daardoor krijgen ze ook de naam dat ze goede christenen zijn, maar daarin ligt geen ontwikkeling.

“Zo zal zij dan, indien zij bij het leven van haar man een ander tot man neemt, echtbreekster heten; wanneer echter de man sterft, is zij vrij van de wet, zodat zij geen echtbreekster is, indien zij zich aan een andere man geeft.” Rom. 7:3.

Alleen wie gestorven is, is immers vrij van de wet. Wie leeft, heeft de wet nodig. Om het met een beeld te zeggen: de heiden reed in een auto zonder remmen. De Joden hadden de wet en de wet was een rem op de zonde. Daardoor konden zij veel ongelukken voorkomen waar de heidenen in terecht kwamen. Wat begrijpen mensen niet als ze de gemeente onder de wet willen brengen? Zij begrijpen gewoon dit grote geheim niet: de dood van Christus! “Want ik ben door de wet voor de wet gestorven om voor God te leven. Met Christus ben ik gekruisigd, en toch leef ik, dat is, niet meer mijn ik, maar Christus leeft in mij. En voor zover ik nu nog in het vlees leef, leef ik door het geloof in de Zoon van God, die mij heeft liefgehad en Zich voor mij heeft overgegeven.” Gal. 2:19-20. Als ik zelf niet meer leef, ben ik vrij van de wet. Door de wet had men alleen zijn eigen kracht die de zonde buiten het lichaam aanpakte. Onze roeping is om de zonde in het lichaam te doden. Er zijn veel onderwerpen en teksten die over hetzelfde gaan: de weg gaat door de dood naar het eeuwige leven.

“Christus heeft ons vrijgekocht van de vloek der wet door voor ons een vloek te worden; want er staat geschreven: Vervloekt is een ieder, die aan het hout hangt. Zo is de zegen van Abraham tot de heidenen gekomen in Jezus Christus, opdat wij de belofte des Geestes ontvangen zouden door het geloof.” Gal. 3:13-14. Wanneer wij vrijgemaakt worden van de zonde, worden wij vrijgemaakt van de vloek der wet die over degenen kwam die de wet niet konden houden. De wet moet natuurlijk niet afgeschaft worden. Die is immers geestelijk, rechtvaardig, heilig en goed.

“Want wat de wet niet vermocht, omdat zij zwak was door het vlees – God heeft, door zijn eigen Zoon te zenden in een vlees, aan dat der zonde gelijk, en wel om de zonde, de zonde veroordeeld in het vlees, opdat de eis der wet vervuld zou worden in ons, die niet naar het vlees wandelen, maar naar de Geest.” Rom. 8:3-4. De meeste gelovigen leven in het geheimenis van de wetteloosheid. Ze geloven niet dat je de zonde kunt overwinnen en ze geloven niet in echte verlossing, waardoor de rechtvaardige eis van de wet in ons vervuld kan worden.

Jezus kwam niet voor zichzelf, maar om de zonde, om eeuwige verlossing te brengen. De wet was maar een deel van Gods wil – die kon ons niet echt vrijmaken van de zonde. Mensen die zich om de wet niet bekommeren, maar zondigen ‘op kosten van de genade’, komen in een valse vrijheid.

“Want met holle, hoogdravende klanken verlokken zij door vleselijke begeerten en door ongebondenheid hen, die zich ternauwernood aan degenen, die in dwaling verkeren, onttrekken.” 2 Pet. 2:18-19. In plaats van hen uit de zonde te helpen, spreekt men hoogdravende taal. Het is verschrikkelijk hoe de mensen op deze manier verleid worden. “Vrijheid spiegelen zij hun voor, hoewel zij zelf slaven van het verderf zijn; immers, door wie men overmeesterd is, diens slaaf is men.” Als je onderligt voor zonde, ben je een slaaf. Als je dan een ander de weg moet wijzen, zul je hem de weg wijzen naar valse vrijheid.

Wij geloven dat we door het evangelie geholpen kunnen worden om uit de zonde vandaan te komen. De mensen moeten in verbinding worden gebracht met de heilige Geest, dan kunnen ze de kracht van het evangelie gaan ervaren.

“Want velen wandelen – ik heb het u dikwijls van hen gezegd, maar nu zeg ik het ook wenende – als vijanden van het kruis van Christus.” Fil. 3:18. Ze waren geen vijanden van het kruis op Golgota, maar vijanden van het dagelijks je kruis opnemen. De mensen willen zo graag kunnen doen wat ze willen en tegelijkertijd zijn ze bang voor de gevolgen. Zolang het vlees niet gekruisigd is, zal men misleid worden. Wil men tot geloof komen om bij Hem te zijn, dan moet het kruis zijn werk doen met de hartstochten en begeerten in het vlees.

“Hun einde is het verderf, hun God is de buik, hun eer stellen zij in hun schande, zij zijn aardsgezind.” Deze mensen leven dus naar het vlees. “Want wij zijn burgers van een rijk in de hemelen, waaruit wij ook de Here Jezus Christus als verlosser verwachten, die ons vernederd lichaam veranderen zal, zodat het aan zijn verheerlijkt lichaam gelijkvormig wordt, naar de kracht, waarmee Hij ook alle dingen Zich kan onderwerpen.” Fil. 3:19-21.

Verkondig dit, zodat het hart sneller begint te kloppen door de verkondiging van het geloof! Denk er eens aan om tot geloof te komen in zo’n kracht. Je kunt niet in de liefde blijven zonder je te vernederen in je omstandigheden. Door de liefde krijg je hoop op eeuwig leven. Dit zijn geweldige krachten die ook onze lichamen zullen veranderen, zodat wij onze Meester in alle eeuwigheid kunnen volgen.

Zolang we het evangelie hebben, kunnen we de mensen geen wet verkondigen. Wij verkondigen de dood van de Here totdat Hij komt. Dan worden we niet wetteloos en ook geen slaven van de wet. Het kruis is het sterkste gereedschap tegen de zonde. Door in de Geest te wandelen, voldoen we niet aan de begeerten van het vlees; die worden niet uitgevoerd. Wij verdiepen ons in de volmaakte wet der vrijheid en worden gelijkvormig aan Christus. Dit is een geweldige roeping waartoe de wet een mens nooit kan brengen.





Kleding en uiterlijkheden


Willen wij naar de volmaakte wet van de vrijheid leven, dan kunnen we niet gebonden zijn aan principes. Alle principes beperken je vrijheid. Aslaksen was heel beweeglijk, al kon hij wel principieel overkomen. Iemand die geestelijk is kan niet leven volgens principes, en kan ook niet vastgeroest zitten in zijn denken. Er zijn telkens nieuwe situaties om op te lossen. Er zijn geen twee situaties gelijk, daarom moeten we in elke situatie de stem van de Geest kunnen verstaan. Het belangrijkste is een oor te hebben. Dan kan de Geest tot ons spreken en zo met ons werken dat wij kunnen doen wat het beste is voor de mensen.

Verkondig Christus en schilder de jeugd ook Christus voor ogen, zodat zij zich gaan verdiepen in de volmaakte wet van de vrijheid. Sommigen kleden en gedragen zich heel onbehoorlijk, maar achter zo’n uiterlijk kan een goed hart schuil gaan. Als herder moet je hen groeten en met ze praten. Vaak willen ze gewoon aandacht, en die kunnen we ze toch geven. Misschien zetten ze zich een beetje af en zijn ze bezig volwassen te worden. Wees er voorzichtig mee om ze als afvallig te bestempelen. Jongeren gebruiken voor het gevit en het conservatisme van hun ouders vaak het woord “wettisch”. Zelf zijn ze in de tijd dat ze op zoek zijn naar hun eigen persoonlijkheid al gauw wat provocerend. Wees niet zo snel om ze bij de kraag te pakken. Wij kennen de harten niet, maar God wel. Daarom kun je je vaak erg vergissen in je beoordeling van de mensen. Ze hebben nog geen haat gekregen; ze zijn nog onder de wet. Het gaat er toch niet om dat we ze eruit werken? Het gaat erom ze te behouden.

We moeten de kinderen op het oog hebben en niet onze eigen eer. Luister naar de Geest en denk aan het behoud van de kinderen. De kinderen weten het gerust wel als je vanuit je hart naar beste weten het beste voor ze doet. Ze nemen geen aanstoot aan goede mensen die in wijsheid tekort schieten. Het zijn de openbare zonden, die het vertrouwen afbreken.

Wees ook niet zo bang om voor wettisch te worden uitgemaakt, dat je niet durft in te grijpen op momenten dat je dat absoluut wel moet doen. Ons lichaam mag geen herinnering oproepen aan bepaalde zonden. Wil iemand een dienst hebben in de gemeente, dan moet het lichaam des vlezes worden afgelegd. Neem liever de smaad op je. Als er een slappe leiding is, zullen vleselijke elementen sneller ingrijpen.

Een oudste broeder moet geen politieagent zijn, die alles tussen hemel en aarde moet regelen. “In deze wereld moeten we één oog dicht knijpen,” zei Johan O. Smith. Verkondig Gods woord, zodat de mensen die verlost willen worden het onderricht van het Woord ter harte kunnen nemen. Houd rekening met God en bid voor de dingen.

Sommige mensen zijn erg wettisch ingesteld. Door hun kennis en eigengerechtigheid kunnen zij opgeblazen worden en zij hebben de neiging om van alles en nog wat in de gemeente te regelen. Iemand met een vaderhart vinden ze vaak maar zwak en zonder ruggengraat. Zulke personen moeten in de gaten gehouden worden. Misschien steunen ze de leidende broeder als het strookt met hun eigen bedoelingen, maar zodra dat niet het geval is, komen ze in een geest van aanklacht. Zulke mensen hebben hulp nodig om van hun hoogte af te komen, met de beide benen op de grond, waar ze zich leren verootmoedigen. Gebeurt dat niet, dan worden ze vaak een last voor de plaatselijke gemeente.

Velen hebben een godsdienstige achtergrond die gekenmerkt wordt door veel regels en wetten. Wil je in de gemeente tot nut worden, dan moet je dit allemaal achter je laten. Je moet de kinderen niet in een keurslijf dwingen, zodat ze bepaald gedrag of een bepaalde houding laten zien, alleen om zelf met de eer te kunnen strijken. Heb respect voor wat God in hen bewerkt. Als je vanuit de sterkte van de man wilt corrigeren, dan ben je onder de wet. Meerdere vaders en moeders hebben vanuit de godsdienstige wereld ongezonde gewoonten meegenomen en brengen de kinderen het begrip bij dat dit nu de gemeente is. Daar moeten we helemaal vanaf komen. Liefde heeft een trekkende kracht. Zo is het ook met alle andere deugden: mildheid, goedheid, barmhartigheid, enzovoort. Verheug je samen met de kinderen en doe samen dingen die ze leuk vinden. Maak het gezellig en gezegend voor ze.

Mensen met een godsdienstige achtergrond kijken vaak tegen de buitenkant van de gemeente aan en zijn bezorgd over uiterlijke dingen. Zij hebben geen inzicht in Hem die in het vlees geopenbaard is. Zulke mensen mogen natuurlijk geen invloed hebben in de gemeente. Probeer niet elke zwerver in de gemeente vast te houden. Wat zulke personen betreft, moeten we niet zitten slapen. Zij worden vaak een last voor andere mensen.

Als je afdrijft van Christus geopenbaard in het vlees, dan moet je al gauw beginnen te organiseren en regels en geboden gaan opleggen. Vaak moet je van de opgroeiende generatie in hun jeugdjaren wat verdragen, zonder achter ze aan te zitten om hun op hun onverstand te wijzen. Tijdens onze conferenties willen we graag dat de zusters betamelijke rokken of jurken dragen en de broeders lange broeken. De rokken moeten niet korter te zijn dan tot de knieën. Minirokjes zijn natuurlijk heel onbetamelijk en ongepast voor een gelovige. Als je onbetamelijk gekleed gaat, geef je signalen af en daarmee communiceer je ook met de wereld. Bij sport, tijdens het werk, enzovoort moet ieder natuurlijk kleren aantrekken die daarbij passen. We kunnen niemand in vormen dwingen, die niet van deze tijd zijn. Leiders die de hele tijd over zulke dingen zitten te hakken, worden zelf een pest en een plaag. Het is allereerst de taak van waarachtige herders met een vaderhart, om eventueel op zulke dingen te wijzen.

Gods woord spreekt van betamelijke kleding, en we hebben alleen Gods woord waar we ons aan moeten houden. Wat we ook doen, alles moet tot eer van God zijn. Het lichaam is een tempel van de heilige Geest. De zalving zal ons leren wat betamelijk is. “Mocht ik nog uitblijven, dan weet gij hoe men zich behoort te gedragen in het huis Gods, dat is de gemeente van de levende God, een pijler en fundament der waarheid.” 1 Tim. 3:15. De Geest zal ons leren hoe we ons daar horen te gedragen.

De voorhof heeft vermaning nodig als die zich niet gedraagt. Mensen die door hun gedrag de godsvrucht afbreken, moeten we persoonlijk vermanen. Jonge meisjes kleden zich misschien een beetje onbetamelijk omdat het ‘trendy’ is, niet persé omdat ze zo uitdagend willen zijn. Je doel zou moeten zijn om hun hart te bereiken, waardoor je met ze kunt werken. Hier moeten we natuurlijk verschil maken tussen zwakke stakkers en brutale koplopers.

Dat kleding betamelijk moet zijn, moet niet ontbreken in de verkondiging, maar die verkondiging moet ruimhartig zijn en in de eerste plaats door vaders in Christus worden gebracht. Zij zullen geen richtlijnen opstellen omdat het in het verleden zus en zo was. Onze taak is het verkondigen van Gods woord, en het vervolgens aan ieder persoonlijk over te laten om uit te vinden wat dat voor hemzelf betekent, zonder er allerlei voorbeelden bij te halen. Ga hier voorzichtig mee om, zodat je niet meer onrust teweegbrengt dan hulp.

“Evenzo, dat de vrouwen zich sieren met waardige klederdracht, zedig en ingetogen, niet met haarvlechten of goud of parels en kostbare kleding, maar – zo immers betaamt het vrouwen, die voor haar godsvrucht uitkomen – door goede werken.” 1 Tim. 2:9-10.

“Uw sieraad zij niet uitwendig: het vlechten van haar, het omhangen van goud of het dragen van gewaden, maar de verborgen mens van uw hart, met de onvergankelijke tooi van een zachtmoedige en stille geest, die kostbaar is in het oog van God. Want aldus tooiden zich ook weleer de heilige vrouwen, die hoopten op God, onderdanig aan haar mannen.” 1 Pet. 3:3-5. We moeten gericht zijn op deze innerlijke tooi en onze verkondiging moet verlangen wekken om die te zoeken.

We moeten niemand te na komen. Als je ongeregelden moet terechtwijzen, ga dan niet voor de zaal staan om die paar uitzonderingen openbaar te maken. Op de samenkomsten spreken we tot degenen die het goede willen. Degenen die zich ongeregeld gedragen, moeten onder vier ogen vermaand worden. Betrek zulke gevallen niet in de verkondiging. Sommigen kunnen van achter de microfoon uitvaren over die weerbarstige jeugd. Zo moeten we niet werken op de samenkomsten. Dat maakt de zaak alleen maar moeilijker. Je kunt ook niet het werk aan onbekeerde jeugd betrekken bij het werk aan hen die in de gemeente zijn. Dan komt er gemakkelijk een besmetting. Zulk werk moet meer los van de rest gebeuren, onder vier ogen.

Paulus schrijft iets speciaals op het gebied van uiterlijkheden. Dat is dat de vrouw bij bepaalde gelegenheden haar hoofd moet bedekken. Paulus schrijft het zo: “Maar iedere vrouw die blootshoofds bidt of profeteert, doet haar hoofd schande aan, want zij staat gelijk met ene die kaalgeschoren is. Want indien een vrouw zich het hoofd niet dekt, moet zij zich ook maar het haar laten afknippen. Maar indien het een schande is voor een vrouw als zij zich het haar laat afknippen of zich kaal laat scheren, dan moet zij zich dekken. Want een man moet het hoofd niet dekken: hij is het beeld en de heerlijkheid Gods, maar de vrouw is de heerlijkheid van de man. Want de man is niet uit de vrouw, maar de vrouw uit de man. De man is immers niet geschapen om de vrouw, maar de vrouw om de man. Daarom moet de vrouw een macht op het hoofd hebben vanwege de engelen. En toch, in de Here is evenmin de vrouw zonder man iets, als de man zonder vrouw. Want gelijk de vrouw uit de man is, zo is ook de man door de vrouw; alles is echter uit God. Oordeel zelf: is het voegzaam, dat een vrouw met ongedekt hoofd tot God bidt? Leert de natuur zelf u niet, dat, indien een man lang haar draagt, dit een schande voor hem is, maar dat, indien een vrouw lang haar draagt, dit een eer voor haar is? Immers het haar is haar tot een sluier gegeven.” 1 Kor. 11:5-16.

Alleen in enkele gevallen geeft de Bijbel aanwijzingen over uiterlijkheden. Die hoofdbedekking is zo’n uitzondering. Paulus schrijft dat iedere vrouw haar hoofd moet bedekken als zij profeteert. Hij vraagt ook aan de Korintiërs: “Is het voegzaam, dat een vrouw met ongedekt hoofd tot God bidt?” Wij willen op geen enkele wijze tegen Gods woord ingaan. Als wij bij elkaar komen op samenkomsten of opbouwende bijeenkomsten in gemeenteverband, moeten de zusters deze woorden van Paulus opvolgen en gereed zijn om zo te dienen als de heilige Geest in hen werkt. Iets anders is het bijvoorbeeld op een verjaardagsfeest of iets dergelijks. Bij zo’n gelegenheid is het het meest waarschijnlijk dat zusters alleen maar een persoonlijk getuigenis zullen geven, en het zou daarom onnatuurlijk zijn om te ‘eisen’ dat zij in zo’n bijeenzijn hun hoofd bedekken. Daarom moeten we het aan godvruchtige vrouwen zelf overlaten om te beoordelen wat het beste past bij de verschillende gelegenheden en zelf te beoordelen of zij profeteren of niet.

“Daarom moet de vrouw een teken van onderdanigheid op haar hoofd hebben vanwege de engelen”, schrijft Paulus. De engelen begeren een blik te slaan in de verlossing, die zich voltrekt in het innerlijk van mensen die een discipelverbond zijn aangegaan, maar dit innerlijke leven is voor hen verborgen. 1 Pet. 1:12. Wanneer zij een vrouw met een gedekt hoofd zien, dan zien zij een vrouw die godvruchtig wil zijn, en die persoon zelf komt onder de bescherming van de engelen. De engelen zijn dienende geesten, die uitgezonden worden ten dienste van hen die het heil zullen beërven. Hebr. 1:14.

Als men iets ziet wat niet zo netjes is wat betreft het uiterlijk, dan betreft het altijd maar een paar personen. Er zijn mensen die overdrijven en liegen en generaliseren op grond van één of een paar voorvallen. Die paar mensen die zich erg uitdagend kleden, moeten vermaand worden door enkele oudere zusters, dat wil zeggen volwassen zusters die zelf thuis kinderen in de jeugdleeftijd hebben en van de jeugd houden. Maak geen drama van één of twee uitzonderingen. Het kan zelfs zo zijn dat het met degene die zich eraan irriteert en zo geweldig bezig is met wat de ander doet, veel slechter gesteld is wat betreft de reinheid van het hart, dan met hen die zich wat onbetamelijk kleden.

“Een vrouw zal geen mansklederen dragen en een man geen vrouwenkleed aantrekken, want een ieder die deze dingen doet, is de Here, uw God, een gruwel.” Deut. 22:5. Velen hebben dit vers op een heel letterlijke manier gebruikt; zij dachten dat het een gruwel voor de Here is dat zusters een broek dragen. Maar dit vers gaat over travestieten: mensen die graag kleren van de andere sekse dragen. Dat is een gruwel voor God en er komen met zulke mensen vaak verschrikkelijke geestesmachten mee. Godsvrucht en fatsoen zit niet in de kledingstukken op zich. Een vrouw met een slechte geest is onbetamelijk – ook al draagt zij een rok.

Vrouwen doen tegenwoordig meer aan vrijetijdsbesteding dan vroeger. Ze moeten zich natuurlijk mogen kleden naar de activiteit die ze verrichten. Sommige mensen hebben wat dit betreft een zwak geweten. God zal zelf met de echte dochters van Sara spreken over kleding en haardracht. We geloven toch dat God tot de zusters spreekt? Zij hebben de vrijheid om zich te kleden en zich te gedragen zoals ze merken dat God in hen werkt. Die vrijheid en dat respect moeten ze ook merken van de dienaren des Heren!

Als je niet in overwinning op de zonde gelooft, dan moet je de wereld terugdringen en alles aan strenge regels en geboden binden. Fundamentalisten vormen in meerdere landen een sterke politieke macht, maar zij komen niet tot het leven in Christus. Velen drijven zover door dat ze zichzelf bespottelijk en belachelijk maken onder de mensen. “Als de wereld ons bespot, laten ze dat dan doen vanwege onze godsvrucht en niet vanwege onze dwaasheden,” schreef Johan O. Smith. Met die smaad kunnen we goed leven.

Toen broeder Sigurd Bratlie de aposteldienst aan mij overdroeg, vroeg ik hem: “Als er iets speciaals is, wat niet duidelijk in Gods woord staat, maar waar ik wel aan moet denken, dan moet u dat nu zeggen, want anders zal ik alleen Gods woord verkondigen.” Toen dacht hij na en zei: “We moeten niet speciaal op uiterlijkheden letten. Jullie moeten er zelf uitkomen in jullie tijd, maar wij moeten bij degenen horen die weerhouden.”





Vroeger…


Sommige mensen hebben gedacht dat Aslaksen wettisch was. Dat was niet zo, maar hij kon gemakkelijk verkeerd worden begrepen. Johan O. Smith stond volledig achter hem en zei dan ook: “Aslaksen is een godvruchtig man. Mensen die hem niet kunnen verdragen, kunnen beter weggaan.” Aslaksen was gigantisch ijverig in alles wat hij deed. Hij werd bespot en veracht, maar was onwankelbaar en zo lang hij leefde schoot hij met alle kanonnen die hij had. Hij was zeer ootmoedig, prettig in de omgang, vriendelijk en behulpzaam. Hij was ook heel origineel. Hij dacht gering over zichzelf, terwijl hij toch een geestelijke reus was.

“Er is zoveel nieuw in de gemeente,” hoor je sommigen zeggen. Daarbij denken ze vaak aan uiterlijkheden. Wij houden vast aan “hetgeen was van den beginne”. Het “nieuwe” in de gemeente is dat het steeds helderder wordt tot de volle dag. De tijd verandert en de techniek staat in een enorme ontwikkeling. De broederschap en de inhoud van de broederschap is nu veel rijper dan enkele tientallen jaren terug. Wij zijn op weg naar het volmaakte. Dat wij nu met zo velen zijn, mag ook niet wegnemen dat wij vasthouden aan wat er vanaf het begin is geweest.

Als je beledigd wordt omdat je een vermaning krijgt, ja, dan ben je afgedreven van wat we vanaf het begin hebben gehoord. Als je gekwetst en moedeloos wordt, dan drijf je af van het leven in God. “Wie in Mij gelooft, gelijk de Schrift zegt, stromen van levend water zullen uit zijn binnenste vloeien.” Joh. 7:38. Dit leven moet door ons bevestigd worden.

“En hierom danken ook wij God onophoudelijk, dat gij, toen gij het gepredikte woord Gods van ons hebt ontvangen, het hebt aangenomen niet als een woord van mensen, maar wat het inderdaad is, als een woord van God, dat ook werkzaam is in u die gelooft.” 1 Tess. 2:13. We moeten niet afdrijven van het woord dat door geloof in ons werkt! Jaag naar geloof, zodat je gezalfd bent in je dienst. Het woord moet een werk in ons doen en een deel van ons worden, zodat ook wij het evangelie kunnen bevestigen. We zijn niet van de vijand af, voordat hij dood is.

“Daar Christus dan naar het vlees geleden heeft, moet ook gij u wapenen met dezelfde gedachte, dat, wie naar het vlees geleden heeft, onttrokken is aan de zonde.” 1 Pet. 4:1. Alle vijanden in ons vlees moeten vernietigd worden. Velen leven in vroegere jaren; zij leven in oude belevenissen en in de vorm, waarin de opwekking tot hen kwam. Wie op die manier spreekt over “vroeger”, bedroeft de heilige Geest. Zulke mensen zijn in hun gedachten vastgeroest en niet levend voor de werkingen van God in het nu.

“Maar zij waren weerspannig en bedroefden zijn heilige Geest; daarom veranderde Hij voor hen in een vijand. Hij zelf streed tegen hen. Maar Hij dacht aan de dagen van ouds, aan Mozes, aan zijn volk. Waar is Hij, die de herders zijner kudde voerde uit de wateren? Waar is Hij, die zijn heilige Geest in hun binnenste gaf? Die zijn luisterrijke arm aan de rechterhand van Mozes deed gaan, die voor hen de wateren kliefde om zich een eeuwige naam te maken.” Jes. 63:10-12.

Melkpakken heb je in verschillende vormen en maten, maar het gaat niet om de vorm van het pak. Het belangrijkste is natuurlijk dat je melk binnen krijgt! Opwekkingen komen ook in verschillende vormen. Wat we nodig hebben, is de inhoud van de opwekking. Zolang we leven moeten we in beweging zijn. Niemand moet in een conservatieve vorm vastroesten, zonder innerlijke vernieuwing. Dan ben je afgedreven van het Woord en dan hoor je niet de stem van de Geest in je binnenste. Dan bedroef je de heilige Geest midden in al je ‘godsvrucht’ en conservatisme.

Je verkondiging moet gepaard gaan met een heilige ernst. Behartig de dienst van het gebed, zodat er ook meer kracht komt in de verkondiging van het woord. Wees niet oppervlakkig, weersta de vijand ten bloede toe. Mensen die hun vrijheid gebruiken om in God binnen te dringen, krijgen gemeenschap met God in hun geest en een geweldige kracht en zegen over hun leven.

Wij zijn geroepen om een opnamegemeente te zijn. Nu het zo lang duurt en Gods lankmoedigheid blijft afwachten, komt er een natuurlijke scheiding met de mensen die niet willen wat wij willen. Zij zullen bij ons vandaan gaan vanwege de kracht die in de gemeente werkzaam is. Zij krijgen niet de eer en de macht die ze wensen, en daarom krijgen ze ook geen macht of kracht onder ons. De voorhof is ons zendingsveld, maar we kunnen geen gemeente inrichten op basis van de voorwaarden die de zwakken stellen. Dan gedijt de gemeente niet en dan mist de gemeente de vaart om bestuurd te kunnen worden. Door de zwakken krijgt Satan macht. Tot hen kan hij het gemakkelijkst spreken. Als de zwakken een beslissende stem krijgen in de gemeente, gaat Satan de gemeente besturen in plaats van God. De zwakken moeten de sterken juist als hun voorbeeld zien in plaats van ontevreden met ze te zijn. Omgekeerd moeten de sterken de zwakken dragen. Aardig zijn is een verkeerd begrip van christendom. Er staat nergens dat God aardig is. Hij is goed, streng en vast. Dat moet elke dienaar des Heren ook zijn.





Het nieuwe leven


God weegt onze geest. De letter is niet zo belangrijk. De vruchten die uit het leven voortkomen, de deugden, die geven gewicht, gezag en vertrouwen bij God. Als de uitwerking van onze woorden op de mensen zo sterk verschilt, dan komt dat door het verschil in levensinhoud. Mensen die dicht bij Jezus leven, leven in hun gedachten dicht bij zijn woord. Zulke mensen komen in nood. Zij zijn arm van geest, en die armoede van geest trek het koninkrijk der hemelen naar hun toe. Het is de bedoeling dat onze geest gevuld wordt met de zalige vrucht van gerechtigheid, zodat wij Hem leren kennen als middelaar en hogepriester. Dan kunnen we ook met gezag spreken vanuit een leven met God. Alleen wat in onze geest is gekomen nemen we mee naar de eeuwigheid. Daar moeten we aan denken in de beproevingen van het leven. Kennis op zich is een licht voor ons. Het wijst ons de weg en laat ons zien hoe we moeten leven. Als we dan trouw zijn in de omstandigheden van het leven, wordt het een levenslicht. Er is geen grotere zegen en ook geen betere manier om de mensen te versterken, dan dat zij de geur merken van een leven met God, onwankelbaar en vast in alle levensomstandigheden.

De meeste mensen zijn heel zwak in hun innerlijke mens, maar de hele volheid Gods kan in ons binnenste komen. Dan worden de uiterlijke verdrukkingen verslonden door de volheid die we in ons innerlijk hebben. We weten ons gesterkt door de kracht van zijn Geest in de inwendige mens. Nu zal het woord vlees worden in ons, zodat wij Gods eigen volk kunnen zijn en de mensen kunnen laten zien wie de Meester is.

Denk er eens over na wat het betekent dat wij herschapen kunnen worden: er kan een heel nieuw leven komen! Wat vroeger onmogelijk was is nu mogelijk! God heeft ons al gezien toen we nog in ons bloed lagen te spartelen, en heeft gezegd: “Leef!” We zijn in verbinding gekomen met Hem, die meer dan alles kan. Laten we daarom vastbesloten in de wedloop blijven, en het lijden verdragen om de dood naar het vlees te ondergaan, zodat dit levende water ook uit onze voetsporen opwelt. Onze geest wordt levend gemaakt, zodat er ook midden in de woestijn groei en bloei kan zijn. Wil er geest en zalving komen, dan moeten we leven zoals we verkondigen. We moeten altijd enthousiast zijn om meer van dit leven te krijgen en meer profetisch licht, zodat de morgenster opgaat in ons hart. Dan komt er kracht en gezag in ons spreken, gezag dat voortkomt uit ons leven in geloof in God. Dat staat haaks op alle farizees gepraat van mensen die altijd maar bezig zijn met de vorm en in de grond van de zaak niet het verlangen hebben om te leven wat ze verkondigen.

God wacht op de kostelijke vrucht van het land. Hij wil graag resultaten zien van zijn werk. Wij hebben allemaal van God talenten gekregen. Talenten zijn de mogelijkheden die God ons heeft gegeven in het leven, en aan de hand van die mogelijkheden verwacht God ontwikkeling en groei. We zijn geroepen om goede en getrouwe dienaren te zijn, die in liefde omzetten wat God ons heeft gegeven. Daardoor neemt ons geestelijk kapitaal toe. Paulus had een speciale genadegave om te planten en de mensen kennis te geven; Apollos had de speciale genadegave om te begieten. Maar we zien dat Paulus zijn talent heeft vermeerderd door ook te leren begieten. Hij plantte de kennis en gaf hoop, en door zijn liefde drong hij diep het hart van de mensen binnen. Zo moeten wij ook in onze geest zien op te nemen wat we bij anderen zien die meer genade hebben dan wijzelf om iets aan te vullen binnen het lichaam van Christus.





Vrucht dragen


Om vrucht te dragen zijn we volledig afhankelijk van een levensader naar de wijnstok. Niemand van ons kan uit zichzelf vrucht dragen, en om meer vrucht te kunnen dragen is reiniging nodig. Veel mensen zijn vanaf hun kindertijd lief en aardig geweest, maar dragen toch geen vrucht voor God. Als je niet arm van geest bent, kun je niet in Gods raad staan om zijn stem te verstaan. Als je geen nood kent om binnen te gaan in het licht dat schijnt, maakt de kennis opgeblazen. Dan kun je wel de juiste woorden zeggen, maar niet in de kracht van de Geest, en de gemeente wordt er niet door opgebouwd. Daarom klinkt er een “wee!” over de praters. Die moeten teniet worden gedaan.

Gods woord spreekt ook van een grote ernst als er in de omstandigheden van het leven dorens en distels (zonden) tevoorschijn komen. Zo iemand is de vervloeking nabij. Het is de bedoeling dat al het sap en alle kracht die we krijgen naar de vruchten (de deugden) gaat, en niet naar een voorbeeldig uiterlijk voor het oog van de mensen. De onreinheid van Jeruzalem hing aan de zoom van haar kleed. Toen kon de vijand overmoedig worden. Als je het niet zo nauw neemt, sluipt er hier en daar een zonde in. Daarom is er ernst en reiniging nodig op het moment dat het profetische licht schijnt. In onze samenkomsten moet de geest van oordeel en gericht aanwezig zijn. Willen we gewicht in onze geest krijgen, dan moet alle oppervlakkigheid verdwijnen. Zonder de geest van oordeel en gericht zinken we weg en dan zijn we alleen nog maar ‘godsdienstig’.

Een dienaar des Heren moet met kracht tegen ontucht, roes en dronkenschap kunnen spreken. Vanwege zulke zonden komt Gods toorn over de kinderen der ongehoorzaamheid. Wie in hun zonden willen leven, hebben geen wijsheid en nemen snel aanstoot. Zulke mensen voelen zich ook niet thuis in de gemeenschap van het licht. Mogen er in onze dagen vele wachters van Jeruzalem opstaan, die waken en kracht hebben om te zeggen wat er gezegd moet worden. Dan zal de Geest krachtig werken om de gemeente en ieder persoonlijk verder te leiden op de weg des levens.





De herderdienst in Gods gemeente





De gemeente: een werk van God


De gemeente, het lichaam van Christus, is een werk van God. Paulus kreeg deze openbaring zelf van God. Dat gaf hem grote eerbied, respect en nederigheid in zijn hart. Wanneer hij hier zelf over spreekt, schrijft hij over de genade Gods die hem geschonken is, en dat God hem door een openbaring het geheimenis heeft bekend gemaakt. De gemeente als het lichaam van Christus is ook een groot geheimenis der godsvrucht. Geheimen kunnen verklapt en doorverteld worden, maar dit geheim moet aan ieder afzonderlijk van de gelovigen geopenbaard worden, wil het echt tot hulp worden en een herscheppende en revolutionaire uitwerking hebben op het verdere leven en de dienst in Gods koninkrijk. Toen dit geheim hem geopenbaard werd, voelde Paulus een verlangen om Gods grootsheid en wijsheid te aanbidden en te bewonderen.

“Daarom is het, dat ik, Paulus, die ter wille van Christus Jezus voor u, heidenen, in gevangenschap ben; gij hebt immers gehoord van de bediening door Gods genade mij met het oog op u gegeven: dat mij door openbaring het geheimenis bekendgemaakt is, gelijk ik boven in het kort daarvan schreef. Daarnaar kunt gij bij het lezen u een begrip vormen van mijn inzicht in het geheimenis van Christus, dat ten tijde van vroegere geslachten niet bekend is geworden aan de kinderen der mensen, zoals het nu door de Geest geopenbaard is aan de heiligen, zijn apostelen en profeten: (dit geheimenis), dat de heidenen mede-erfgenamen zijn, medeleden en medegenoten van de belofte in Christus Jezus door het evangelie, waarvan ik een dienaar geworden ben naar de genadegave Gods, die mij geschonken is naar de werking zijner kracht. Mij, verreweg de geringste van alle heiligen, is deze genade te beurt gevallen, aan de heidenen de onnaspeurlijke rijkdom van Christus te verkondigen, en in het licht te stellen (wat) de bediening van het geheimenis (inhoudt), dat van eeuwen her verborgen is gebleven in God, de Schepper van alle dingen, opdat thans door middel van de gemeente aan de overheden en de machten in de hemelse gewesten de veelkleurige wijsheid Gods bekend zou worden, naar het eeuwige voornemen, dat Hij in Christus Jezus, onze Here, heeft uitgevoerd.” Ef. 3:1-11.

Het geheimenis waarover Paulus in het kort schreef, ging over het werk dat in Jezus gebeurde tijdens zijn dagen in het vlees. Hij liet het vuur zijn gang gaan en vol van de heilige Geest en vuur overwon Hij het vlees met zijn hartstochten en begeerten. De Geest waarin hij het vlees overwon, zond Hij op de Pinksterdag terug naar de aarde. In deze Geest hebben nu zowel Joden als heidenen toegang tot de Vader. Wij die naar het vlees heidenen zijn, waren immers zonder hoop en zonder God in deze wereld. Door het werk dat Jezus heeft gedaan, kregen wij een totaal nieuwe hoop. Wij kunnen nieuwe mensen worden! Niemand hoeft meer te proberen het oude op te lappen! Wij kunnen een geheel nieuwe mens worden in gerechtigheid, goedheid, barmhartigheid, ja, in alle deugden van Christus. Gods volheid kan in onze lichamen komen. Dit geeft ons een geweldige hoop.

“Dat gij te dien tijde zonder Christus waart, uitgesloten van het burgerrecht van Israël en vreemd aan de verbonden der belofte, zonder hoop en zonder God in de wereld. Maar thans in Christus Jezus zijt gij, die eertijds veraf waart, dichtbij gekomen door het bloed van Christus. Want Hij is onze vrede, die de twee één heeft gemaakt en de tussenmuur, die scheiding maakte, de vijandschap, weggebroken heeft, doordat Hij in zijn vlees de wet der geboden, in inzettingen bestaande, buiten werking gesteld heeft, om in Zichzelf, vrede makende, de twee tot één nieuwe mens te scheppen, en de twee, tot één lichaam verbonden, weer met God te verzoenen door het kruis, waaraan Hij de vijandschap gedood heeft. En bij zijn komst heeft Hij vrede verkondigd aan u, die veraf waart, en vrede aan hen, die dichtbij waren; want door Hem hebben wij beiden in één Geest de toegang tot de Vader. Zo zijt gij dan geen vreemdelingen en bijwoners meer, maar medeburgers der heiligen en huisgenoten Gods, gebouwd op het fundament van de apostelen en profeten, terwijl Christus Jezus zelf de hoeksteen is. In Hem wast elk bouwwerk, goed ineensluitend, op tot een tempel, heilig in de Here, in wie ook gij mede gebouwd wordt tot een woonstede Gods in de Geest.” Ef. 2:12-22.

Jezus verheugde zich enorm toen Hij merkte dat Petrus deze openbaring had gekregen. Er bestonden waarschijnlijk veel ideeën over wie de Meester was en waar zijn werk eigenlijk uit bestond toen Hij hier op aarde was. Dat merkte Jezus ook en juist daarom vroeg Hij aan zijn discipelen: “Wie zeggen de mensen, dat de Zoon des mensen is? En zij zeiden: Sommigen: Johannes de Doper; anderen: Elia; weer anderen: Jeremia, of één van de profeten. Hij zei tot hen: Maar gij, wie zegt gij, dat Ik ben? Simon Petrus antwoordde en zei: Gij zijt de Christus, de Zoon van de levende God! Jezus antwoordde en zei: Zalig zijt gij, Simon Barjona, want vlees en bloed heeft u dat niet geopenbaard, maar mijn Vader, die in de hemelen is. En Ik zeg u, dat gij Petrus zijt, en op deze petra zal Ik mijn gemeente bouwen en de poorten van het dodenrijk zullen haar niet overweldigen. Ik zal u de sleutels geven van het Koninkrijk der hemelen, en wat gij op aarde binden zult, zal gebonden zijn in de hemelen, en wat gij op aarde ontbinden zult, zal ontbonden zijn in de hemelen. Toen verbood Hij met nadruk zijn discipelen aan iemand te zeggen: Hij is de Christus.” Matt. 16:13-20.

U en ik zijn geroepen om in deze gemeente te leven, te werken, te groeien en te ontwikkelen. Hier worden wij versterkt door de wederzijdse dienst van ieder lid. Geen lid aan dit lichaam is onnuttig of overbodig. Iedereen die trouw is aan de werkingen van de heilige Geest en doet wat Hij in zijn binnenste zegt, zal zich ontwikkelen als een vat tot Gods eer. Een rein vat, bruikbaar voor de eigenaar, voor iedere goede taak gereed. 2 Tim. 2:20-21.

Er is groot verschil tussen het functioneren en de ontwikkeling van dit lichaam en dat van een menselijke, godsdienstige organisatie. Het lichaam groeit door de trouw van elk lid in de verbinding met het hoofd. Het wordt samengebonden door de band met de andere leden van het lichaam. Ieder lid moet zelf luisteren naar de stem van de Herder in zijn binnenste en door trouw opgroeien op de plek waar God hem heeft geplaatst. Dit gebeurt in alle eenvoud en rust. God beproeft iemand, en door de verschillende omstandigheden van het leven wordt het hart losgemaakt van deze wereld, van andere mensen en van het eigen vlees. Ieder lid moet geheiligd zijn voor de Here en besneden van deze wereld. Anders komt er nooit die ontwikkeling en herschepping waar Gods woord zo’n sterke hoop op geeft. Rom. 8:24-37. God heeft de talenten een beetje verschillend verdeeld. Dat is Gods zaak. De talenten zijn de mogelijkheden die God ieder mens in deze wereld persoonlijk heeft gegeven. Wie ootmoedig is en wie binnen de maat van zijn geloof blijft, zal deel hebben aan de groei van het lichaam naar Hem toe, die het hoofd is. Hierdoor krijgt een ieder de gelegenheid om de gehele volheid Gods te bereiken, of hij nu één of tien talenten heeft gekregen.

“Maar dan groeien wij, ons aan de waarheid houdende, in liefde in elk opzicht naar Hem toe, die het hoofd is, Christus. En aan Hem ontleent het gehele lichaam als een welsluitend geheel en bijeengehouden door de dienst van al zijn geledingen naar de kracht, die elk lid op zijn wijze oefent, deze groei van het lichaam, om zichzelf op te bouwen in de liefde.” Ef. 4:15-16. Door trouw en ootmoed kan ieder zijn plaats en functie in het lichaam vinden. God werkt door zijn heilige Geest en door godsvrucht groei je op voor de taak waartoe God je heeft geroepen. Dit verloopt op een rustige en natuurlijke manier, zonder verkiezingen en zonder posities te bevechten. Iemand groeit door persoonlijke trouw en gemeenschap met Christus. Het geloof hierin maakt dat je tot rust komt op je plek en dat er grote dankbaarheid komt voor hoe God het in je leven heeft bedacht. Zo had koning David het ook toen hij zei: “O Here, mijn erfdeel en mijn beker, Gij zelf bestendigt wat het lot mij toewees. De meetsnoeren vielen mij in liefelijke dreven, ja, mijn erfdeel bekoort mij.” Ps. 16:5-6.

Actieve leden aan het lichaam van Christus zullen nooit de behoefte voelen om iets anders te zijn dan wat ze zijn. Zij zijn bezig met wat God hen heeft gegeven en verheugen zich over Gods werk en de werken die God voor hen heeft klaargelegd. Ef. 2:10.

“Want krachtens de genade, die mij geschonken is, zeg ik een ieder onder u: koestert geen gedachten, hoger dan u voegen, maar gedachten tot bedachtzaamheid, naar de mate van het geloof, dat God elkeen in het bijzonder heeft toebedeeld.” Rom. 12:3. Wie buiten het door God gezalfde en gezegende gebied komt, bewerkt alleen maar onrust en drukte. Daarom is het belangrijk om je beperkingen te kennen en binnen de maat van het geloof te blijven dat God je heeft toegemeten. Geef niet toe aan de neiging om te concurreren met anderen. Dan beland je buiten het gebied waar God kan zalven en zegenen.

Wordt het gemeenteleven op een andere manier georganiseerd, dan is dat altijd mensenwerk. Wij begrijpen natuurlijk dat organisatie nodig is wat betreft aardse omstandigheden met praktisch werk en beheer. Dat is een heel ander verhaal. Maar in Gods koninkrijk kan geen mensenwerk iets van geestelijke waarde uitrichten.

Reinheid is een absolute eis voor wie wil opgroeien tot dienaar in dit lichaam. De gemeente wordt gebouwd door Gods wijsheid, en Gods wijsheid wordt nu door middel van de gemeente bekend gemaakt aan de machten en overheden in de hemelse gewesten. Daarom wordt reinheid ook genoemd als eerste eigenschap van de wijsheid. “Maar de wijsheid van boven is vooreerst rein, vervolgens vreedzaam, vriendelijk, gezeglijk, vol van ontferming en goede vruchten, onpartijdig en ongeveinsd.” Jak. 3:17.

Deze roep om reinheid moet in de omstandigheden als een luide echo in ons binnenste klinken. Vooreerst rein! Vooreerst rein! Deze vereiste van reinheid geldt in het bijzonder met betrekking tot geld, eer, macht en met betrekking tot het andere geslacht en de seksuele begeerten. Voor een dienaar des Heren is het ook een absolute vereiste om rein te zijn van zelfzucht. Ook op dit gebied moet je rein en besneden zijn zover het licht schijnt. De begeerte om je eigen belang te zoeken heeft sterke wortels in het zelfleven. Daarom zal de honger en dorst naar een rechtvaardig leven (Matt. 5:6) een verlangen bewerken om steeds nieuwe diepten van dit egoïsme te ontdekken. Wie zichzelf zoekt is onrustig, en alleen bezig met eigen eer, eigen naam, familie en gezin. In al deze zelfzucht kan God zijn wijsheid niet openbaren en dan word je geen bruikbaar vat in Gods hand. Wees tevreden met de omstandigheden die God je heeft gegeven. Dien God met heel je hart. Zonder deze reinheid zal ons leven wegzinken in verderf en ondergang. Juist om deze reden is Jeruzalem gezonken, tot verdriet en pijn van de profeet.

“Haar onreinheid kleeft aan de zoom van haar kleed; zij heeft niet gedacht aan het einde, ontstellend diep is zij gezonken, niemand is er, die haar troost. – Zie, Here, mijn ellende aan, want de vijand is overmoedig! De vijand heeft zijn hand uitgestrekt naar al haar kostbaarheden; ja, aanzien moest zij, hoe volken haar heiligdom binnentraden, van wie Gij hadt geboden: zij zullen niet komen bij u in de gemeente. ” Klaagl. 1:9-10.

De wezens die voor Gods aangezicht dienden, hielden hun handen onder hun vleugels. Ezech. 1:8. Strek je handen nooit uit naar wat de vorsten van deze wereld te bieden hebben. De Schrift spreekt hier met grote ernst over. Ieder van ons moet erover nadenken welke vruchten men draagt. “Want de grond, die de regen, welke er telkens op valt, indrinkt en gewas voortbrengt, geschikt voor hen, ter wille van wie hij ook bewerkt wordt, ontvangt zegen van God; maar als hij doornen en distels draagt, is hij ondeugdelijk en niet ver van de vervloeking, die uitloopt op verbranding.” Hebr. 6:7-8.

Paulus waarschuwt ook indringend om niet het aardse te zoeken. Daarom schrijft hij onder andere: “Maar wie rijk willen zijn, vallen in verzoeking, in een strik, en in vele dwaze en schadelijke begeerten, die de mensen doen wegzinken in verderf en ondergang. Want de wortel van alle kwaad is de geldzucht. Door daarnaar te haken zijn sommigen van het geloof afgedwaald en hebben zich met vele smarten doorboord.” 1 Tim. 6:9-10.

De gemeente van Christus wordt gebouwd door broeders en zusters die in hun omstandigheden eenvoudig toegewijd blijven aan Christus. 2 Kor. 11:2-3. Zulke mensen hebben Gods woord ter harte genomen wanneer Hij zegt: “Maar zoekt eerst zijn Koninkrijk en zijn gerechtigheid en dit alles zal u bovendien geschonken worden.” Matt. 6:33.





Wie worden aangesteld tot dienstbetoon in de gemeente?


“Maar aan een ieder onzer afzonderlijk is de genade gegeven, naar de mate, waarin Christus haar schenkt. Daarom heet het: opgevaren naar den hoge voerde Hij krijgsgevangenen mede, gaven gaf Hij aan de mensen. Wat betekent dit: Hij is opgevaren, anders dan dat Hij ook nedergedaald is naar de lagere, aardse gewesten? Hij, die nedergedaald is, Hij is het ook, die is opgevaren ver boven alle hemelen, om alles tot volheid te brengen. En Hij heeft zowel apostelen als profeten gegeven, zowel evangelisten als herders en leraren, om de heiligen toe te rusten tot dienstbetoon, tot opbouw van het lichaam van Christus, totdat wij allen de eenheid des geloofs en der volle kennis van de Zoon Gods bereikt hebben, de mannelijke rijpheid, de maat van de wasdom der volheid van Christus.” Ef. 4:7-13.

God zorgt op volmaakte wijze voor zijn gemeente. Daarom heeft Hij die gaven aan de gemeente gegeven, die nodig zijn om te kunnen groeien en ontwikkelen. Jezus zelf heeft deze personen aan de gemeente gegeven en zonder hen zou de gemeente niet opgebouwd kunnen worden. Daarom zijn zij buitengewoon waardevolle dienaren. Zij werken, opdat de hele gemeente volmaakt toegerust kan worden tot dienstbetoon, tot opbouw van het lichaam van Christus. Door hun dienst wordt geloof in overwinning in de harten geboren, zodat de heiligen één worden in het geloof in volkomen overwinning op de zonde. Hun spreken en hun leven, ja, hun hele wandel werkt samen tot deze eenheid in het geloof dat wij volkomen behouden kunnen worden van de zonde, ja, om te overwinnen gelijk Hij heeft overwonnen. Openb. 3:21. Dit geloof is onbekend in de godsdienstige wereld. Dit alles overwinnende geloof is ook de reden dat de poorten van het dodenrijk geen macht krijgen over de gemeente. De gemeente staat of valt met zulke gelovige en trouwe mensen.

Door de hulp van de heilige Geest en van Gods medewerkers kunnen de heiligen opgroeien, zodat zij niet langer onmondig zijn en op en neer, en heen en weer geslingerd worden onder invloed van allerlei wind van leer, door het valse spel der mensen, in hun sluwheid, die tot dwaling verleidt. Ef. 4:14. Als we het hebben over degenen die God in de gemeente heeft aangesteld, dan moet je ervan uitgaan dat zij vanaf hun jeugd een bijzonder godvruchtig leven hebben geleid. Zij hebben met heel hun hart in brand gestaan en zijn in de eerste liefde gebleven en zij zijn sterren geworden in de hand van Jezus. Jezus gebruikt hen op een bijzondere manier. Maar ook zij hebben behandeling en vermaning nodig. Dat lezen we in de brieven aan de gemeenten in Klein-Azië. Meerdere van deze sterren kregen de vermaning om zich te bekeren.

“Gedenk dan, van welke hoogte gij gevallen zijt en bekeer u en doe (weer) uw eerste werken. Maar zo niet, dan kom Ik tot u en Ik zal uw kandelaar van zijn plaats wegnemen, indien gij u niet bekeert.” Openb. 2:5. “Bekeer u dan; maar zo niet, dan kom Ik spoedig tot u en Ik zal strijd tegen hen voeren met het zwaard van mijn mond.” Openb. 2:16. “Bedenk dan, hoe gij het ontvangen en gehoord hebt, en bewaar het en bekeer u. Indien gij dan niet wakker wordt, zal Ik komen als een dief, en gij zult niet weten, op welk uur Ik u zal overvallen.” “Allen, die Ik liefheb bestraf Ik en tuchtig Ik; wees dan ijverig en bekeer u.” Openb. 3:3 en 19.

Degenen die als gaven aan de mensen waren gegeven, zijn het diepst naar beneden gegaan. Wanneer de heilige Geest sprak en hen op hun eigen zonden wees, hebben zij zich in de grond van hun hart in hun omstandigheden het diepst vernederd. Juist vanwege deze trouw heeft God hen grote openbaringen toevertrouwd, zodat zij een gave voor de mensen kunnen worden. Door de wijsheid die God in hun harten neerlegt, kunnen zij openbaringen toevertrouwd krijgen, die verlossende woorden zijn voor mensen die anders gevangen zouden blijven in de netten van Satan.

Iedereen die in de gemeente is aangesteld, bewaart het geheimenis des geloofs in een rein geweten. 1 Tim. 3:9. Zij leiden dus een overwinnend leven, maar desondanks moeten zij op de proef gesteld worden. Daarna, als ze onberispelijk blijken, kunnen zij dienen in de gemeente. Vers 10. God ziet heel nauwlettend toe hoe zij het nemen op het gebied van mensen te willen behagen. Luister bijvoorbeeld hoe nadrukkelijk en ernstig Paulus hierover schrijft: “Want wij zijn niet als zovelen, die winst maken uit het woord van God, maar wij spreken in Christus uit zuivere bedoelingen, ja, op gezag van God en voor Gods aangezicht.” 2 Kor. 2:17. “Tracht ik thans mensen te winnen, of God? Of zoek ik mensen te behagen? Indien ik nog mensen trachtte te behagen, zou ik geen dienstknecht van Christus zijn.” Gal. 1:10.

Wij beseffen dat God nauwlettend toeziet op onze diepste gedachten. God is naijverig voor zijn eigen eer. Wie zijn eigen eer zoekt, kan volgens Jezus’ eigen woorden niet geloven. Joh. 5:44. Zonder geloof kun je ook niet overwinnen en zonder overwinning kun je andere mensen niet tot zo’n leven leiden. Daarom is het belangrijk om het op dit gebied vanaf je jeugd heel nauwkeurig te nemen, zodat je gedurende heel je leven bewaard kunt blijven met het geheimenis des geloofs in een rein geweten.

“Integendeel, daar God ons waardig heeft gekeurd om ons het evangelie toe te vertrouwen, spreken wij, niet om mensen te behagen, maar Gode, die onze harten keurt.” 1 Tess. 2:4. Alles staat of valt met dergelijke mensen. Het evangelie wordt slechts aan zulke trouwe en reine mensen toevertrouwd. Het is duidelijk dat er nooit teveel van zulke mensen zijn geweest. Zij blijven bewaard in geloof en in hoop, en het feit dat zij geloven is het bewijs dat zij niet hun eigen eer zoeken. Hier hebben wij met God van doen; Hij is het die onze harten keurt.

“Ik breng dank aan Hem, die mij kracht gegeven heeft, Christus Jezus, onze Here, dat Hij mij getrouw geacht heeft, daar Hij mij in de bediening gesteld heeft.” 1 Tim 1:12. Hij die de harten keurt, die heeft hem trouw bevonden en in de bediening gesteld. Er is een groot verschil tussen of iemand een goede toespraak houdt bij een jubileum van een broeder of zuster of dat God zelf zo iemand trouw acht.

In de brief aan de Galaten kunnen wij iets zien van wat het wil zeggen om zo te dienen dat God iemand trouw kan achten. U moet niet door mensen gebonden zijn en hen naar de mond praten. De trouw die van Gods rentmeesters geëist wordt, is veel meer dan de trouw van een beginneling op de weg. Paulus kende de liefde die de Galaten voor hem hadden, maar toen hij hun verder de weg wilde wijzen, kwam er grote weerstand. “Gij hebt u toen gelukkig geprezen; wat is daarvan over? Want ik kan van u getuigen, dat gij, ware het mogelijk geweest, uw ogen uitgerukt en ze mij gegeven zoudt hebben. Ben ik dus een vijand van u geworden, nu ik u de waarheid zeg?” Gal. 4:15-16.

Wij begrijpen dat iemand niet zomaar Gods gevolmachtigde wordt hier op aarde. Zo iemand moet Gods wil zo goed kennen dat hij in Gods plaats kan staan tegenover de gelovigen. Wat zij binden, is gebonden en wat zij ontbinden, is ontbonden, zoals Jezus tegen Petrus zegt: “Ik zal u de sleutels geven van het Koninkrijk der hemelen, en wat gij op aarde binden zult, zal gebonden zijn in de hemelen, en wat gij op aarde ontbinden zult, zal ontbonden zijn in de hemelen.” Matt. 16:19. Al zulke dienaren zijn gezalfd voor hun dienst. Wie eens door God voor zo’n dienst is gezalfd, is gezalfd voor de rest van zijn leven, zolang hij trouw blijft in zijn omstandigheden. De dienst die God deze personen heeft gegeven, behouden zij voor de rest van hun leven. Afgezien hiervan is het natuurlijk wijs om praktische zaken over te laten aan jongere krachten wanneer iemand lichamelijk zwakker wordt en de uiterlijke dienst niet meer kan doen.





De dienst voor God of voor het volk


Ook uit het oude verbond zijn sterke voorbeelden bekend hoe God zeer nauwkeurig volgt hoe men het in zijn hart neemt, of men rein is van het staan voor het aangezicht van mensen, rein van het zoeken van zijn eigen eer en rein van zelfverheffende gedachten.

“Zo zegt de Here Here: Geen vreemdeling, onbesneden van hart en onbesneden van lichaam, zal mijn heiligdom binnengaan, geen vreemdeling onder de Israëlieten. Maar wat betreft de Levieten die zich ver van Mij verwijderd hebben, toen Israël afdwaalde – zij zijn immers van Mij afgedwaald achter hun afgoden aan – zij zullen hun ongerechtigheid dragen: zij zullen in mijn heiligdom dienst doen als wachters bij de poorten van het huis en als dienaren van het huis; zij zullen voor het volk het brandoffer en het slachtoffer slachten en te hunner beschikking staan om hen te dienen. Omdat zij hen gediend hebben voor het aangezicht van hun afgoden, en voor het huis van Israël een struikelblok tot ongerechtigheid geweest zijn, daarom heb Ik mijn hand (ten ede) tegen hen opgeheven, luidt het woord van de Here Here, dat zij hun ongerechtigheid zullen dragen. Zij zullen tot Mij niet naderen om Mij als priester te dienen en om te naderen tot al mijn heilige, ja tot de allerheiligste dingen; maar zij zullen hun smaad dragen en de gruwelen die zij bedreven hebben. Dus zal Ik hen aanstellen om voor het huis zorg te dragen, voor de gehele dienst daarvan en voor alles wat daarin te doen valt. Maar de levitische priesters, de zonen van Sadok, die de dienst in mijn heiligdom in acht genomen hebben, toen de Israëlieten van Mij afdwaalden, die zullen tot Mij naderen om Mij te dienen, en zij zullen in mijn dienst staan om Mij vet en bloed te brengen, luidt het woord van de Here Here. Die zullen mijn heiligdom binnengaan, en die zullen tot mijn tafel naderen om Mij te dienen, en zij zullen mijn dienst waarnemen.” Ezech. 44:9-16. Moge een ieder van ons zo’n trouw aan de dag leggen dat wij waardig geacht worden om te dienen voor Gods aangezicht. Het komt door ontrouw en onreinheid dat men voor het aangezicht van de mensen blijft staan en hen dient. Het is geen geringe straf om niet verder te komen dan dit, schrijft Johan O. Smith in een van zijn brieven. Laat dit onze harten opwekken tot naijver en trouw, zodat wij bruikbare werktuigen kunnen worden in Gods hand, tot iedere goede taak gereed, als wapens der gerechtigheid, ten dienste gesteld voor God.

Heel ons dienen moet gezegend zijn, en elke dienaar van God moet gezalfd zijn voor zijn taak. “Ziet, hoe goed en hoe liefelijk is het, als broeders ook tezamen wonen. Het is als de kostelijke olie op het hoofd, neervloeiend op de baard, de baard van Aäron, die neergolft op de zoom van zijn klederen. Het is als dauw van de Hermon, die nederdaalt op de bergen van Sion. Want daar gebiedt de Here de zegen, leven tot in eeuwigheid.” Psalm 133.

De zalving ligt in onze geest. Hoe meer wij ons vernederen, des te rijkelijker komt de zalving tevoorschijn uit ons leven en des te meer kunnen wij tot hulp en zegen zijn voor de mensen. Wie door God gezalfd is, zegt en doet alles door de heilige Geest, en de deugden van Christus worden in ruime mate zichtbaar in heel zijn wandel. Zulke dienaren zijn buitengewoon waardevol.

“En Mozes deed Aäron en zijn zonen naderen en wies hen met water; daarna deed hij hem het onderkleed aan, omgordde hem met de gordel, bekleedde hem met het opperkleed, deed de efod daarover, omgordde hem met de band van de efod en bond hem die om. Daarna deed hij hem het borstschild aan en legde in het borstschild de Urim en de Tummim. Vervolgens zette hij hem de tulband op het hoofd en bevestigde vóór op de tulband de gouden plaat, de heilige diadeem, zoals de Here Mozes geboden had. Toen nam Mozes de zalfolie en zalfde de tabernakel en alles wat daarin was en heiligde dat. Ook sprenkelde hij daarvan op het altaar, zevenmaal, en zalfde het altaar met al zijn toebehoren, benevens het wasbekken en zijn voetstuk, om ze te heiligen. Daarna goot hij van de zalfolie op het hoofd van Aäron, en hij zalfde hem om hem te heiligen.” Lev. 8:6-12.

Het gebeurt vrijwel nooit dat dergelijke beproefde mensen, Gods naaste medewerkers, afvallen. Mocht het toch gebeuren, dan zou God direct een profeet over hen aanstellen om Gods wil te verkondigen en Gods oordeel wanneer zij zich niet bekeren. God is barmhartig; Hij werkt zo dat de schande van onze naaktheid niet geopenbaard hoeft te worden. Alle dienaren van de gemeenten in Klein-Azië die door Jezus bestraft werden, kregen tijd om zich te bekeren. Gods barmhartigheid reikt zeer ver en zijn barmhartigheden zijn elke morgen nieuw. De barmhartigheid neemt echter de ernst van de zonde niet weg. Daarom moet Gods vuur in ons branden, zodat geen zonde in het duister wordt verborgen. Dan pas kunnen wij door God gezalfd worden voor onze dienst. Jezus was ook met de Geest des Heren gezalfd in zijn dienst. Daarom zegt Hij: “De Geest des Heren is op Mij, daarom, dat Hij Mij gezalfd heeft, om aan armen het evangelie te brengen; en Hij heeft Mij gezonden om aan gevangenen loslating te verkondigen en aan blinden het gezicht, om verbrokenen heen te zenden in vrijheid, om te verkondigen het aangename jaar des Heren.” Luk. 4:18-19.





De bediening die heerlijkheid brengt


Voor deze bediening is een bijzondere reinheid nodig. Men moet persoonlijk voor Gods aangezicht staan en Hem dienen; tegelijkertijd moet men een doel hebben met de mensen. Paulus had een heel hoog doel voor de mensen met wie hij werkte. Hij werkte met grote ijver en inzet. “Hem verkondigen wij, wanneer wij ieder mens terechtwijzen en ieder mens onderrichten in alle wijsheid, om ieder mens in Christus volmaakt te doen zijn. Hiervoor span ik mij ook in, onder zware strijd, naar zijn werking, die in mij werkt met kracht.” Kol. 1:28-29. Wij mogen de bediening, die heerlijkheid brengt, uitvoeren. Een bediening die de mensen leidt tot dezelfde heerlijkheid die in Christus is. Een heerlijkheid die niet verdwijnt, maar die ons tot in de eeuwige woningen zal volgen.

Het is niet zo gemakkelijk om zo’n heerlijkheid te verkondigen wanneer je zelf niet iets van God uitstraalt. Wie zelf in zijn eigen leven blij, dankbaar en gelukkig is, kan God bidden om genade en bekwaamheid om duidelijker uit te drukken wat van binnen leeft en welk verlangen men heeft. Als dienaren des Heren moeten we in de situaties onszelf kunnen oordelen, zodat we kunnen groeien en ontwikkelen. Dan zullen de mensen met wie wij te maken hebben, kunnen merken en proeven dat de Here goed is. Zo niet, dan vervalt men gemakkelijk tot de dienst der letter. Wat men zegt en doet kan dan wel juist zijn, maar het ontbreekt aan de geloofsverkondiging die de gedachten en overleggingen van het hart openbaart en die de harten kan binden aan het koninkrijk der hemelen. Wanneer men spreekt in verbondenheid met de profetische geest, dan is dat voor de mensen bemoedigend, vermanend en opbouwend. Wat dit betreft moeten we meer waakzaam zijn, zodat we ook een voorbeeld worden in geest en enthousiasme.

In kleinere gemeenten kan het gemakkelijk gebeuren dat men elkaar gaat toespreken over iets waarvan men vindt dat die ander er licht over moet krijgen. Dan ontstaat er partijschap, waardoor afbrekende krachten in de gemeente macht krijgen. Dit veroorzaakt veel pijn en lijden in het gemeenteleven, niet in het minst bij de kinderen en de jongeren. Zo is het ook wanneer de verkondiging meer gericht is op uiterlijke zaken. Maar verkondigen we Gods woord, dan blijkt dat het Woord macht heeft om zo diep door te dringen dat het overleggingen en gedachten des harten kan schiften. Het zal werken als een anker voor onze onrustige ziel. Dan ontvangen de broeders en zusters voedsel voor hun innerlijke leven, zodat ze in vrede opgebouwd worden.

Door Gods genade werken wij aan het verborgene in de mensen. Rom. 2:16. Het is de bedoeling dat de heerlijkheid waarover de Schrift spreekt in ons lichaam komt, zodat we herschapen worden en de heerlijkheid van Christus van ons af gaat stralen. Wij kunnen een nieuwe mens worden! Door de bediening van het woord zal Gods licht doordringen, zodat ziel en geest, gewrichten en merg, van elkaar gescheiden worden, en het zal de overleggingen en gedachten des harten openbaar maken. Daardoor komen onze gedachten in de juiste banen. Door de zondeval is de zonde tot alle mensen doorgedrongen. Rom. 5:12. Daarom kunnen wij er niet vanuit gaan dat al onze gedachten in Gods ogen juist zijn. Die moeten getoetst worden aan het Woord. Door ootmoed worden onze gedachten in zulke banen geleid dat we verlost worden van onszelf, van onze eigen gedachten en meningen. Dat is het werk van het profetische woord en aan deze bediening hebben de apostelen vastgehouden.

Paulus beschrijft deze bediening heel duidelijk in 2 Kor. 3 en hij besluit dat gedeelte in vers 18 met de woorden: “En wij allen, die met een aangezicht, waarop geen bedekking meer is, de heerlijkheid des Heren weerspiegelen, veranderen naar hetzelfde beeld van heerlijkheid tot heerlijkheid, immers door de Here, die Geest is.” Wij kunnen deze bediening niet uitvoeren als we er zelf geen deel aan hebben gekregen en daardoor gelukkig zijn geworden. God heeft ons in zijn eigen woord de tekening van deze bediening gegeven en het is de bedoeling dat onze geest steeds meer verlost wordt van onszelf. Door deze ontwikkeling zal de heerlijkheid die van het leven van Jezus afstraalde ook steeds meer van ons leven gaan afstralen. Wij kunnen niet meewerken aan de blijdschap van anderen als we zelf niet gelukkig zijn geworden door het evangelie.





Voorhof en heiligdom – heiligdom en voorhof


“En mij werd een riet gegeven, een staf gelijk, met de woorden: Sta op en meet de tempel Gods en het altaar en hen die daarin aanbidden. Maar laat de voorhof, die buiten de tempel is, erbuiten, en meet die niet; want hij is aan de heidenen gegeven; en zij zullen de heilige stad vertreden, tweeënveertig maanden lang.” Openb. 11:1-2.

Wij kunnen ons afvragen waarom Johannes de voorhof niet moest opmeten. Het antwoord is heel eenvoudig: daar valt niets te meten. Er is daar geen groei. Wie in de voorhof zijn, moeten we beschouwen als mensen die onder de wet zijn. Dat is ons dichtstbijzijnde zendingsveld. Hier moeten we zo werken dat het geloof in de harten wordt geboren. De meeste van onze jongeren zijn in de voorhof, totdat ze worden wedergeboren door het woord der waarheid. De kinderen der heiligen hebben bijzondere zegeningen en erfrecht ontvangen.

“Wanneer gij komt om voor mijn aangezicht te verschijnen – wie heeft dit van u verlangd mijn voorhoven plat te treden?” Jes. 1:12. Het is dus heel belangrijk om in te zien dat God ons niet de taak of bevoegdheid heeft gegeven om mensen in de voorhof naar ons eigen goeddunken te behandelen. Wij moeten altijd bedenken dat we met God van doen hebben!

“Want één dag in uw voorhoven is beter dan duizend (elders); ik wil liever staan aan de drempel van het huis mijns Gods dan verblijven in de tenten der goddeloosheid.” Ps. 84:11. Als we lezen hoe David naar Gods voorhoven keek, wordt het duidelijk dat we daar niet op een lichtzinnige manier mee om kunnen gaan. Aan de andere kant mag de voorhof geen macht krijgen in de gemeente, om de richting van het werk in de gemeente te bepalen of te beïnvloeden. Wie in de voorhof is, verstaat immers Gods wil niet. Daar moeten ze juist bij geholpen worden. Als de voorhof macht krijgt, is het als een brullende stier die vernieling en verderf brengt.

“Richt uw schreden naar wat voorgoed in puin ligt; alles heeft de vijand in het heiligdom vernield. Uw tegenstanders brulden in uw vergaderplaats en hebben er hun tekenen als tekenen opgesteld; het had het aanzien, alsof iemand de bijl van omhoog op het kreupelhout deed neerkomen.” Ps. 74:3-5. Van nu aan tot in eeuwigheid zal God vanuit het heiligdom spreken. “En wat Mij aangaat, dit is mijn verbond met hen, zegt de Here. Mijn Geest, die op u is, en mijn woorden, die Ik in uw mond gelegd heb, zullen niet wijken uit uw mond noch uit de mond van uw kroost; noch uit de mond van het kroost van uw kroost, zegt de Here, van nu aan tot in eeuwigheid.” Jes. 59:21. Wat God vanuit het heiligdom spreekt moet het richtsnoer zijn voor al het werk in de gemeente. Mensen die door God trouw bevonden worden, hebben de urim en de tummin: het licht en de volmaaktheid. Daarom kan God tot hen spreken, en zij spreken wat zij horen. Dat zijn zaligmakende woorden die de gemeente leiden op de wegen des levens.





Onze dienst en wandel in het huis Gods


“Dit schrijf ik u, hoewel ik vrij spoedig tot u hoop te komen. Mocht ik nog uitblijven, dan weet gij, hoe men zich behoort te gedragen in het huis Gods, dat is de gemeente van de levende God, een pijler en fundament der waarheid. En buiten twijfel, groot is het geheimenis der godsvrucht: Die zich geopenbaard heeft in het vlees, is gerechtvaardigd door de Geest, is verschenen aan de engelen, is verkondigd onder de heidenen, geloofd in de wereld, opgenomen in heerlijkheid.” 1 Tim. 3:14-16.

Als we het erover hebben dat men moet leren hoe men zich behoort te gedragen in het huis Gods, dan heeft dat alles te maken met de mate waarin men het geheimenis der godsvrucht kent. Dit kun je niet leren door te studeren, dit moet de Geest je openbaren. Als mens nemen we gemakkelijk een vorm over zoals die ons overgeleverd is door godsvruchtige mensen die voor ons geleefd hebben. Velen hebben dat gedaan. Zij verkondigen deze vorm alsof de vorm zelf de weg is tot een heilig en godvruchtig leven. “Indien iemand een andere leer verkondigt en zich niet voegt naar de gezonde woorden van onze Here Jezus Christus en de leer der godsvrucht...” 1 Tim. 6:3.

De leer van Christus gaat over Hem die zich geopenbaard heeft in het vlees. “Laat die gezindheid bij u zijn, welke ook in Christus Jezus was, die, in de gestalte Gods zijnde, het Gode gelijk zijn niet als een roof heeft geacht, maar Zichzelf ontledigd heeft, en de gestalte van een dienstknecht heeft aangenomen, en aan de mensen gelijk geworden is. En in zijn uiterlijk als een mens bevonden, heeft Hij Zich vernederd en is gehoorzaam geworden tot de dood, ja, tot de dood des kruises.” Fil. 2:5-8. Nadat Jezus er eerst afstand van had gedaan dat Hij aan God gelijk was, was hij bereidwillig om het lot met de mensen te delen door in het mensengeslacht geboren te worden. Als een loot uit het geslacht van David wijdde Hij de nieuwe en levende weg in, terug naar God. Door de trouw van Jezus werd het leven van God in een mens geopenbaard, in die mate dat Hij kon zeggen: “Wie Mij gezien heeft, heeft de Vader gezien.” Joh. 14:9.

“Want ook Christus is eenmaal om de zonden gestorven als rechtvaardige voor onrechtvaardigen, opdat Hij u tot God zou brengen: Hij die gedood is naar het vlees, maar levend gemaakt naar de geest.” 1 Pet. 3:18. Het resultaat van deze strijd en dit lijden was dat Hij een afstraling werd van Gods heerlijkheid en een afdruk van Gods wezen, en Hij draagt alle dingen door het woord zijner kracht. Hebr. 1:3.

“Daar nu de kinderen aan bloed en vlees deel hebben, heeft ook Hij op gelijke wijze daaraan deel gekregen, opdat Hij door zijn dood hem, die de macht over de dood had, de duivel, zou onttronen.” Hebr. 2:14. Jezus voerde een strijd op leven en dood, opdat Hij niet besmet zou worden door het vlees van David waaraan hij deel had gekregen. Daarom vocht en streed Hij helemaal tot het einde toe. Zijn werk zal rijkelijk beloond worden. Door zijn strijd en moeite heeft hij broeders verworven die ook in diezelfde renbaan zijn gekomen; in heiligmaking om aan de Zoon gelijk te worden. Dat zijn mensen met een levendgemaakte geest. Zij zijn niet vastgeroest in godsdienstige of farizeese vormen. Zij zijn ervan gegrepen om hun Meester gelijk te worden. Jezus zelf verheugt zich om hen aan zijn hemelse Vader te laten zien. “Want het voegde Hem, om wie en door wie alle dingen bestaan, dat Hij, om vele zonen tot heerlijkheid te brengen, de Leidsman hunner behoudenis door lijden heen zou volmaken. Want Hij, die heiligt, en zij, die geheiligd worden, zijn allen uit één; daarom schaamt Hij Zich niet hen broeders te noemen, en Hij zegt: Uw naam zal ik aan mijn broeders verkondigen, in het midden der gemeente zal ik U lofzingen; en weer: Ik zal op Hem vertrouwen, en weer: Ziehier ik en de kinderen, die God mij gegeven heeft.” Hebr. 2:10-13.

Laten wij het leven van onze grote hogepriester niet reduceren tot wetten en regels uit vervlogen tijden, aangepast aan menselijke neigingen en eigenaardigheden. Het is de Geest van openbaring, verbonden met de levenskrachten in God, die licht en leven brengt voor de groei en ontwikkeling van de gemeente. Nog nooit hebben sterke meningen van mensen, vaak in verband met uiterlijke dingen, iets van geestelijke waarde toegevoegd aan de gemeente van de levende God. Ieder die mee wil helpen om de gemeente te bouwen, moet binnengaan in de wereld van de Geest en niet vasthouden aan wetten en miezerige letters. “Wat uit het vlees geboren is, is vlees en wat uit de Geest geboren is, is geest. Verwonder u niet, dat ik u gezegd heb: Gijlieden moet wederom geboren worden. De wind blaast, waarheen hij wil, en gij hoort zijn geluid, maar gij weet niet, vanwaar hij komt of waar hij heengaat; zó is een ieder, die uit de Geest geboren is.” Joh. 3:6-8. Zulke mensen zijn dienaren des Geestes. Zij zitten niet vast in vormen, gewoonten, regels en wetten. Zij laten zich leiden door Gods Geest. Hun leven en hun levendgemaakte geest zullen een verlossende uitwerking hebben op vele zielen die door de aanklager overmeesterd zijn.

Ook Jezus moest zich vernederen om deze weg te gaan. De weg waarop de Geest Hem leidde, kostte Hem zijn zelfleven. Om de weg terug naar de Vader in te wijden en om voor ons een zoenoffer en een barmhartig hogepriester te worden, moest Hij deze weg gaan onder tranen en luid geroep in het gebed. “Tijdens zijn dagen in het vlees heeft Hij gebeden en smekingen onder sterk geroep en tranen geofferd aan Hem, die Hem uit de dood kon redden, en Hij is verhoord uit zijn angst, en zo heeft Hij, hoewel Hij de Zoon was, de gehoorzaamheid geleerd uit hetgeen Hij heeft geleden, en toen Hij het einde had bereikt, is Hij voor allen, die Hem gehoorzamen, een oorzaak van eeuwig heil geworden.” Hebr. 5:7-9. Op deze weg nam Hij toe in wijsheid en grootte en genade bij God en mensen. Luk. 2:52. Hij is onze voorganger, onze leidsman en ons grote voorbeeld!

“Daar wij nu een grote hogepriester hebben, die de hemelen is doorgegaan, Jezus, de Zoon van God, laten wij aan die belijdenis vasthouden. Want wij hebben geen hogepriester die niet kan meevoelen met onze zwakheden, maar een, die in alle dingen op gelijke wijze (als wij) verzocht is geweest, maar zonder te zondigen. Laten wij daarom met vrijmoedigheid toegaan tot de troon der genade, opdat wij barmhartigheid ontvangen en genade vinden om hulp te verkrijgen te gelegener tijd.” Hebr. 4:14-16.





Het rentmeesterschap van de opziener


“Mocht ik nog uitblijven, dan weet gij, hoe men zich behoort te gedragen in het huis Gods, dat is de gemeente van de levende God, een pijler en fundament der waarheid.” 1 Tim. 3:15.

Als dienaar in de gemeente moet je nauwkeurig toezien op jezelf en op de gehele kudde, waarover de heilige Geest je tot opziener heeft gesteld. Hand. 20:28. De gemeente is verworven door het kostbare bloed van Christus. Daarom mag niemand voor zichzelf leven. Christus is het hoofd van de gemeente. Hij bestuurt alles. Al ons werk moet door de offergeest doorzuurd worden. Niemand heeft het recht om anderen met kennis om de oren te slaan, omdat men de zwakheden van de ander beu is. Zo’n dienst helpt die ander niet in de richting van de Geest, het water en het bloed.

Wij moeten zo wandelen dat wij onze roeping waardig zijn, met alle nederigheid en zachtmoedigheid, met lankmoedigheid, zodat we elkaar in liefde verdragen. Wij moeten er op toezien dat wij in al ons doen en laten omgord zijn met de dienaargezindheid van Jezus Christus. Al het oppervlakkige spreken moet verbannen zijn van onze samenkomsten. De jongeren moeten zich onderwerpen aan de ouderen, en respect hebben voor de dienaren in de gemeente, zodat zij blijk geven van de Geest van vreze, en niet buiten de grenzen van hun geloof gaan. Wij zullen elkaar dienen als goede rentmeesters over de velerlei genade Gods. Ons dienen en spreken moet zijn als uit kracht, door God verleend, opdat in alles God verheerlijkt wordt.

De opziener is een rentmeester over de velerlei genade van God. Hij heeft een grote voorraad ter beschikking. De trouwe en verstandige rentmeester weet wat de gemeente nodig heeft en geeft voedsel op de juiste tijd. Dan wordt het kreupele genezen en de enkeling krijgt kracht om de anderen te dienen als leden van het lichaam van Christus. “En de Here zei: Wie is dan de trouwe, de verstandige rentmeester, die de heer over zijn bedienden zal stellen om hun op tijd hun deel te geven? Zalig die slaaf, die zijn heer bij zijn komst zó bezig zal vinden. Waarlijk, Ik zeg u, dat hij hem over al zijn bezit zal stellen. Maar als die slaaf in zijn hart zou zeggen: Mijn heer blijft lang uit, en hij zou beginnen de slaven en slavinnen te slaan, en te eten, en te drinken en dronken te zijn, dan zal de heer van die slaaf komen op een dag, dat hij het niet verwacht en op een uur, dat hij niet weet, en hij zal hem folteren en hem in het lot der trouwelozen doen delen.” Luk. 12:42-46.

Sommige mensen hebben dit hoeden van de kudde verkeerd begrepen. Zij zien veel dingen die niet volmaakt zijn. Dat worden ze zat, en dan beginnen ze de slaven en slavinnen te slaan. Luk. 12:45. Als door de dienaar van de gemeente de neiging om te heersen naar voren komt, dan is midden in de gemeente Satan aanwezig, in de gedaante van een engel des lichts. Wat dit betreft moeten wij vrees hebben, zodat we in reinheid en goedheid kunnen wandelen in de gemeente van de levende God, een pijler en fundament der waarheid. Het is altijd gemakkelijker om af te breken dan om op te bouwen en het kwaad dat nog in ons is zal ons willen verleiden om voor het gemakkelijkste te kiezen.

Maar als alles functioneert volgens de wetten van de Geest en als iedereen de Geest van vreze over zich heeft, dan wordt de veelkleurige wijsheid van God bekendgemaakt aan de machten en overheden in de lucht. Zij zullen zien dat de gemeente, zich aan de waarheid houdende, in liefde in elk opzicht naar Hem toegroeit, die het hoofd is, Christus. Dat wordt voor hen een geweldig getuigenis van Gods grootsheid en majesteit, zijn geweldige genade en goedheid, zodat God in alles verheerlijkt wordt.

Dat geeft ook macht over de boze geesten in de hemelse gewesten, omdat zij zien dat wij steeds meer verbonden worden met het hoofd, Christus, die hen allen heeft overwonnen.





De wet van het vernederd en verhoogd worden


“Wie van u zal tot zijn slaaf, die voor hem ploegt of het vee hoedt, als hij van het land thuiskomt, zeggen: Kom terstond hier aan tafel? Zal hij niet veeleer tot hem zeggen: Maak mijn maaltijd gereed, schort uw kleren op en bedien mij, tot ik klaar ben met eten en drinken, en daarna kunt gij eten en drinken? Zal hij de slaaf soms danken, omdat hij deed wat hem bevolen was? Zo moet ook gij, nadat gij alles gedaan hebt wat u bevolen is, zeggen: Wij zijn onnutte slaven; wij hebben slechts gedaan, wat wij moesten doen.” Luk. 17:7-10. Zulke slaven hebben zich in hun hart vernederd. In hun gedachten heeft geen enkele grootsheid ruimte gekregen. Er bestaat geen twijfel over dat zulke dienaren te zijner tijd verhoogd zullen worden!

“Er ontstond ook onenigheid onder hen over de vraag, wie van hen als de eerste moest gelden. Hij zei tot hen: De koningen der volken voeren heerschappij over hen en hun machthebbers worden weldoeners genoemd. Maar gij niet alzo, maar de eerste onder u worde als de jongste en de leider als de dienaar. Want wie is de eerste: die aanligt, of die dient? Is het niet, die aanligt? Maar Ik ben in uw midden als dienaar.” Luk. 22:24-27. Wie door de dienaar bediend wordt, die is de grootste. Hoeveel heren in deze wereld zouden dit hebben begrepen en deze instelling hebben gehad? “Maar Ik ben in uw midden als dienaar”, zei Jezus. Hij nam die plaats vrijwillig in. Paulus had deze gezindheid ook diep in zijn hart gekregen en hij vermaant in Fil. 2:3: “Zonder zelfzucht of ijdel eerbejag; maar in ootmoedigheid achte de een de ander uitnemender dan zichzelf.”

“Maar in een groot huis zijn niet alleen voorwerpen van goud en van zilver, maar ook van hout en van aardewerk, en wel deels met eervolle, deels met minder eervolle bestemming; indien iemand zich nu hiervan gereinigd heeft, zal hij een voorwerp zijn met eervolle bestemming, geheiligd, bruikbaar voor de eigenaar, voor iedere goede taak gereed.” 2 Tim. 2:20-21.

“En hij heeft zowel apostelen als profeten gegeven, zowel evangelisten als herders en leraren, om de heiligen toe te rusten tot dienstbetoon, tot opbouw van het lichaam van Christus.” Ef. 4:11-12.

Het is niet om het even hoe u zich opstelt ten opzichte van de dienaren Gods, die God zelf in de gemeente heeft aangesteld. Dit is van grote betekenis voor uzelf, voor uw familie en voor iedereen waarbij u vertrouwen heeft. Wie oppervlakkig is en grote gedachten over zichzelf heeft, kan in zijn gedachten verleid worden om op een lichtzinnige manier over Gods dienaren te spreken. Koning Belsassar ging lichtzinnig om met de voorwerpen uit Gods huis. Deze ernstige gebeurtenis uit de tijd van Daniël is voor ons tot lering geschreven.

“Koning Belsassar richtte een grote maaltijd aan voor zijn machthebbers, duizend in getal; en in tegenwoordigheid van die duizend was hij aan het wijndrinken. Belsassar beval bij het genot van de wijn, dat men het gouden en zilveren gerei zou brengen, dat zijn vader Nebukadnessar uit de tempel te Jeruzalem had weggevoerd, opdat de koning en zijn machthebbers, zijn gemalinnen en zijn bijvrouwen daaruit zouden drinken. Daarop bracht men het gouden gerei dat uit de tempel, het huis Gods te Jeruzalem, was weggevoerd, en de koning en zijn machthebbers, zijn gemalinnen en zijn bijvrouwen, dronken daaruit; zij dronken wijn en roemden de goden van goud en zilver, koper, ijzer, hout en steen. Terzelfder tijd verschenen vingers van een mensenhand, die tegenover de luchter op de kalk van de wand van het koninklijk paleis schreven, en de koning zag de rug van de hand, die aan het schrijven was. Toen verschoot de koning van kleur, en zijn gedachten verontrustten hem, zijn heupgewrichten werden los en zijn knieën stieten tegen elkaar. En de koning riep met luide stem, dat men de bezweerders, Chaldeeën en waarzeggers zou doen komen. De koning nam het woord en zei tot de wijzen van Babel: Ieder die dit schrift kan lezen en mij de uitlegging daarvan kan te kennen geven, zal met purper bekleed worden, een gouden keten zal om zijn hals gehangen worden, en hij zal als de derde in het koninkrijk heersen.” Dan. 5:1-7.

Geen van de raadslieden van de koning kon hem enige hulp bieden. God had hem gewogen en te licht bevonden, ook al wist Belsassar dat zijn vaders hart zich had verheven en zijn vaders geest zich had verhard, zodat hij overmoedig werd. Hij wist dat hij van de troon was verstoten en zijn eer van hem weggenomen was. Ja, hij werd verstoten uit de gemeenschap der mensen en zijn hart werd aan dat van de dieren gelijk, en bij de wilde ezels was zijn verblijfplaats; men gaf hem gras te eten als aan de runderen en door de dauw des hemels werd zijn lichaam bevochtigd, totdat hij erkende, dat God, de Allerhoogste, macht heeft over het koningsschap der mensen en daarin aanstelt wie Hij wil. Hoewel Belsassar dit allemaal wist, had hij zijn hart niet verootmoedigd, maar zich tegen de Heer des hemels verheven. De God die zijn levensadem in zijn hand had en over al zijn paden beschikte, had hij niet verheerlijkt. Vers 20-27. “In dezelfde nacht werd Belsassar, de koning der Chaldeeën, gedood.” Vers 30.

Ook Salomo waarschuwt er tegen om in woord of gedachte lichtvaardig om te gaan met heilige voorwerpen. “Vervloek zelfs in uw gedachten de koning niet, en vervloek in uw slaapkamer de rijke niet, want de vogelen des hemels zouden het geluid overbrengen en het gevogelte zou te kennen geven wat gij gezegd hebt.” Pred. 10:20. Deze overmoed en grootsheid zijn altijd ontstaan onder invloed van hem die graag aan God gelijk wilde zijn, die een schrikbeeld is van hoe het hen vergaat die zich in de gedachten van hun hart verheffen.

“Hoe zijt gij uit de hemel gevallen, gij morgenster, zoon van de dageraad; hoe zijt gij ter aarde geveld, overweldiger der volken! En gij overlegdet nog wel: Ik zal ten hemel opstijgen, boven de sterren Gods mijn troon oprichten en zetelen op de berg der samenkomst ver in het noorden; ik wil opstijgen boven de hoogten der wolken, mij aan de Allerhoogste gelijkstellen. Integendeel, in het dodenrijk wordt gij neergeworpen, in het diepste der groeve. Wie u zien, beschouwen u, letten op u: Is dit de man, die de aarde deed sidderen, die koninkrijken deed beven; die de wereld tot een woestijn maakte en haar steden afbrak; die zijn gevangenen niet naar huis liet keren?” Jes. 14:12-17.

Ook de profeet Ezechiël schrijft over hem, met dezelfde indringende waarschuwing tot ons, hoe gevaarlijk en vernietigend overmoed is. “Mensenkind, hef een klaaglied aan over de koning van Tyrus en zeg tot hem: zo zegt de Here Here: Volmaakt zijt gij van gestalte, vol van wijsheid, volkomen schoon. In Eden waart gij, Gods hof; allerhande edelgesteente overdekte u: rode jaspis, chrysoliet en prasem, turkoois, chrysopraas en nefriet, lazuursteen, hematiet en malachiet. Van goud was het werkstuk, waarin zij waren gevat en aan u vastgehecht; toen gij geschapen werdt, waren zij gereed. Gij waart een beschuttende cherub met uitgespreide vleugels; Ik had u een plaats gegeven: gij waart op de heilige berg der goden, wandelend te midden van vlammende stenen. Onberispelijk waart gij in uw wandel, vanaf de dag dat gij geschapen werdt, totdat er onrecht in u werd gevonden: door uw uitgebreide handel zijt gij vervuld geraakt met geweldenarij en kwaamt gij tot zonde. Van de berg der goden verbande Ik u en deed u weg, gij beschuttende cherub, van tussen de vlammende stenen. Trots was uw hart op uw schoonheid – met uw luister hebt gij ook uw wijsheid teniet doen gaan. Ter aarde wierp Ik u neer, en maakte u tot een schouwspel voor koningen om met leedvermaak naar u te zien. Door uw vele ongerechtigheden, door het onrecht bij uw koophandel, hebt gij uw heiligdommen ontwijd. Vuur deed Ik oplaaien uit uw midden – dat verteerde u! Ik maakte u tot as op de grond voor de ogen van allen die u zagen. Allen die onder de volken u kennen, ontzetten zich over u; een verschrikking zijt gij geworden, verdwenen zijt gij – voor altijd!” Ezech. 28:12-19.

Jezus onderstreept deze eenvoudige en zeer belangrijke levenswet: “Al wie zichzelf zal verhogen, zal vernederd worden en al wie zichzelf zal vernederen, zal verhoogd worden.” Matt. 23:12. Dit is volgens de Schrift de enige ware weg om verhoogd te worden. Oh, voor hoeveel lijden was men gespaard gebleven als men op deze wet acht had geslagen! God volgt de gedachten van ons hart nauwkeurig – in hoeverre wij onszelf verhogen of vernederen. Het heeft zo weinig zin om een bepaalde manier van spreken aan te leren en mooie woorden te zeggen als er diep in het hart geen ootmoed is. Laten wij nooit vergeten dat we met God van doen hebben. Hij ziet het hart aan en Hij is het die genade geeft of terughoudt, geheel in overeenstemming met zijn eigen wetten.





Gods tucht – aanklacht


Door verschillende oorzaken kan Gods tucht over de mensen komen. Ook godvrezende mensen krijgen verdrukkingen. God werkt immers met mensen en Hij ziet dat Hij meer uit het leven van een mens kan halen als een verrijking voor de eeuwigheid.

“Voorts, de tuchtiging van onze vaders naar het vlees hebben wij ondergaan en wij zagen tegen hen op; zullen wij ons dan niet nog veel meer onderwerpen aan de Vader der geesten, en leven? Want zíj hebben ons voor luttele dagen naar hun beste weten getuchtigd, maar Híj doet het tot ons nut, opdat wij deel verkrijgen aan zijn heiligheid. Want alle tucht schijnt op het ogenblik zelf geen vreugde, maar smart te brengen, maar later brengt zij hun, die erdoor geoefend zijn, een vreedzame vrucht, die bestaat in gerechtigheid.” Hebr. 12:9-11.

Het is zeer onverstandig om zich negatief of misschien bijna spottend uit te laten over mensen die Gods tucht ondergaan. In de eerste plaats is dat heel gevaarlijk voor jezelf. Ook al ben je zelf niet in die omstandigheden, dan zou je beter voor zulke mensen kunnen bidden. Mensen die vernedering en verdrukking kunnen verdragen, zijn godvruchtig. Geen der eigenwijzen ziet God aan. Zulke eigengereide mensen laat God gewoon lopen; Hij kan hen niet vormen. Als er verstandige raad wordt gegeven, laten zij altijd hun tanden zien. Door verdrukkingen opent God de ogen der rechtvaardigen, zodat zij meer van hun weerspannigheid te zien krijgen.

“Zie, God is geweldig, maar acht niets gering, geweldig is Hij in kracht van verstand. Hij laat de goddeloze niet in leven, maar verschaft recht aan de ellendigen; Hij trekt van de rechtvaardige zijn ogen niet af, maar zet hen voor immer bij koningen op de troon, zodat zij hoog verheven zijn. Maar zijn zij met ketenen gebonden, gevangen in banden van ellende, dan brengt Hij hun daden onder het oog en hun overtredingen, omdat zij overmoedig handelen, en opent Hij hun oor voor de vermaning, en gebiedt, dat zij zich bekeren van de boosheid. Indien zij horen en zich onderwerpen, dan voleindigen zij hun dagen in voorspoed en hun jaren in geluk. Maar, indien zij niet horen, dan komen zij om door de spies en geven de geest in onverstand. De snoden van hart echter garen toorn op; zij roepen niet om hulp, als Hij hen bindt; hun ziel sterft in de jeugd, en hun leven met de aan ontucht gewijden. Juist door zijn ellende redt Hij de ellendige, en door de verdrukking opent Hij hun oor. Zo lokte Hij ook u uit de muil van de nood, naar wijde, onbeperkte ruimte, naar uw rustige dis, die vol vette spijze was.” Job 36:5-16.

Elihu beschreef de situatie van Job. Daarna kreeg Job licht toen God sprak. God opende zijn ogen voor een groter licht en een grotere heerlijkheid dan hij voorheen had. Godvrezende mensen kunnen vernedering en verdrukking verdragen. Het geluk van Job werd groter dan voordat hij in verdrukking kwam. Uit Gods woord blijkt duidelijk dat de geestelijkheid van een mens niet kan worden beoordeeld op grond van aardse zegeningen. God kan diep gaan met een uitverkoren ziel, die in een geest van ootmoed is. Dan wordt zo iemand van binnen gevormd en herschapen. Onder deze tucht kan het voor oppervlakkige mensen dichtbij liggen om de ander te beoordelen op grond van wat het oog ziet en het oor hoort. Jezus zelf had de Geest van vreze in deze omstandigheden. “En op hem zal de Geest des Heren rusten, de Geest van wijsheid en verstand, de Geest van raad en sterkte, de Geest van kennis en vreze des Heren; ja, zijn lust zal zijn in de vreze des Heren. Hij zal niet richten naar wat zijn ogen zien, noch rechtspreken naar wat zijn oren horen; want hij zal de geringen in gerechtigheid richten en over de ootmoedigen des lands in billijkheid rechtspreken, maar hij zal de aarde slaan met de roede van zijn mond en met de adem van zijn lippen de goddeloze doden.” Jes. 11:2-4.

Zonder deze geesten van God in je leven ligt aanklacht heel dichtbij. Het kan helemaal fout met je gaan als je zulke gedachten toelaat. Rom. 8:33-34. Wij moeten nooit vergeten dat mensen die God welgevallig zijn, beproefd worden in de oven der vernedering. Sirach 2:1-6. Midden in hun verdrukkingen hebben ze met God van doen en is er dankbaarheid in hun hart. Zij blijven bewaard voor jaloezie, bezorgdheid, ongeloof en twijfel. Zij zegenen en doen goed. Wat een kracht is het voor een gemeente als er zulke heerlijke, reine en gelovige broeders en zusters zijn, die draagkracht hebben en vol van de Geest zijn! Ook al hebben ze geen vooraanstaande dienst in de gemeente, toch zijn ze een onschatbare geestelijke steun en bescherming voor elke gemeente. God zal zulke trouwe mensen rijk belonen in tijd en eeuwigheid. Hun loon zal groot zijn in het koninkrijk der hemelen!





De sterke en de zwakke


“Zie, God is geweldig, maar acht niets gering, geweldig is Hij in kracht van verstand.” Job 36:5. Geringschatting ligt heel dichtbij voor onze menselijke natuur. Daarom heeft God grote beloften voor mensen die barmhartig en goed zijn. “Als gij dan roept, zal de Here antwoorden; als gij om hulp roept, zal Hij zeggen: Hier ben Ik. Wanneer gij uit uw midden het juk wegdoet, het wijzen met de vinger en het spreken van boosheid nalaat.” Jes. 58:9.

“En het oog kan niet zeggen tot de hand: ik heb u niet nodig, of ook het hoofd tot de voeten: ik heb u niet nodig. Ja, veeleer zijn die leden van het lichaam, welke het zwakst schijnen, noodzakelijk, en juist die delen van het lichaam, weke wij minder in ere houden, bekleden wij meer eervol, en onze minder edele leden worden met groter eer behandeld, maar onze edele leden hebben dat niet nodig. God heeft evenwel het lichaam zó samengesteld, dat Hij meer eer gaf aan wat misdeeld was, opdat er geen verdeeldheid in het lichaam zou zijn, maar de leden gelijkelijk voor elkaar zouden zorgen.” 1 Kor. 12:21-25.

Wij moeten niet hard zijn, maar de zwakken zo behandelen dat zij getroost en bemoedigd worden en tot geloof komen dat zij ook bij het lichaam horen. Sommige mensen leggen door hun optreden de zwakheid van de ander bloot. Dat is nogal gemakkelijk en ver verwijderd van Gods hart. De laagste vorm van vermaak is leedvermaak. God werkt met hoop voor de mensen en wil graag het zwakke en onvolmaakte verbergen. Deze halte-instelling zien we duidelijk in de brief aan de engel in Laodicea: “Omdat gij zegt: Ik ben rijk en ik heb mij verrijkt en heb aan niets gebrek, en gij weet niet, dat gij zijt de ellendige en jammerlijke en arme en blinde en naakte, raad Ik u aan van Mij te kopen goud, dat in het vuur gelouterd is, opdat gij rijk moogt worden, en witte klederen, opdat gij die aandoet en de schande uwer naaktheid niet zichtbaar worde; en ogenzalf om uw oogleden te bestrijken, opdat gij zien moogt.” Openb. 3:17-18.

Jezus geeft ook indringende vermaningen aan zijn dienaren. Zij krijgen te maken met het vuur van ijver dat in zijn hart brandt. “Allen, die Ik liefheb, bestraf Ik en tuchtig Ik; wees dan ijverig en bekeer u.” Al direct uit het volgende vers blijkt hoop, met een warme en innige uitnodiging tot een heerlijke broederlijke gemeenschap met Hem na de bekering. “Zie, Ik sta aan de deur en Ik klop. Indien iemand naar mijn stem hoort en de deur opent, Ik zal bij hem binnenkomen en maaltijd met hem houden en hij met Mij.” Openb. 3:19-20. Zo is Gods hart. Hij blijft niet aan het kwade denken als er berouw en bekering is geweest. Hij wil graag dat wij allemaal opgroeien, zodat wij levend en krachtig worden, vol van geest en sterkte. Hij heeft ons alles gegeven wat tot leven en godsvrucht strekt.

Voor de sterke is het goed om te bedenken dat God alle mensen heeft geschapen, en dat niemand van ons iets heeft, dat hij niet van Hem heeft ontvangen. “Want wie onderscheidt U? En wat hebt gij, dat gij niet ontvangen hebt? En indien gij het dan ontvangen hebt, wat beroemt gij u, alsof gij het niet ontvangen hadt?” 1 Kor. 4:7. Niemand van ons heeft iets gekregen om zich daarmee boven een ander te plaatsen. Alles wat we van God hebben gekregen, moet ingezet worden in dienst van het goede, zodat het ons tot eeuwige, blijvende zegen wordt.

Voor de zwakke ligt het dichtbij om naar Satan te luisteren. Daarom kan de gemeente niet bestuurd worden aan de hand van de gevoelens, de wensen en het inzicht van de zwakken. Dan zou Satan de gemeente sturen door middel van de zwakken. Een broeder die met zijn hele hart God dient, heeft de vrijheid om dingen te zeggen en te doen die een zwakke misschien niet kan zeggen of doen. In zulke gevallen moet de zwakke niet de sterke oordelen. Voor de zwakke ligt dat voor de hand. Bedenk liever dat de sterke je broeder is en dat hij een voorbeeld voor je is. Zo kun jij immers ook worden. Aan de andere kant ligt het voor de sterke voor de hand om de zwakke te verachten. Paulus deed dat niet. Hij vernederde zich en diende hem in liefde. “Ik ben voor de zwakken zwak geworden, om de zwakken te winnen: voor allen ben ik alles geweest, om in elk geval enigen te redden.” 1 Kor. 9:22.

Een vader kan onbarmhartig zijn tegenover zijn eigen kind, ja, zelfs geweld gebruiken tegen de zwakke. Het is duidelijk dat dit ver bij Gods hart vandaan is. Wij kunnen als voorbeeld denken aan twee mensen die aan het joggen zijn. De ene is goed in vorm en heeft veel meer conditie dan de ander. Voor hem is het eenvoudig om het tempo hoog op te voeren om indruk te maken op de ander – en al snel blijft de ander achter. Op de top van een steile heuvel blijft de sterke staan om even uit te rusten, terwijl de ander, die niet zo sterk is, nog steeds ploetert om de heuvel op te komen. Wanneer hij eindelijk de top bereikt heeft, zegt de sterke: “Het was lekker om even bij te komen. Kom, we rennen verder.” De zwakke snakt nog steeds naar adem en probeert zijn hartslag tot bedaren te krijgen. Dit helpt natuurlijk niet voor zijn zelfvertrouwen. De sterke moet gaan begrijpen dat hij het tempo van de zwakke moet aanhouden om hem te helpen om sterker te worden. Op die manier wordt hij een voorbeeld voor de ander.

De zwakke moet de sterke niet oordelen, en de sterke moet de zwakke niet verachten. God heeft hem aanvaard; misschien heeft hij op een dag meer heerlijkheid dan u. Het is absoluut noodzakelijk om respect te hebben voor een ieder die door God in de gemeente is geplaatst. Anders kom je in botsing met de wetten in het lichaam van Christus. Een leraar die zijn leerlingen goed en zorgvuldig behandelde, had deze instelling: “Wie weet wat er van deze kinderen terechtkomt? Misschien is een van hen op zekere dag mijn minister-president!”

Paulus wilde zijn kracht niet tonen als dat het geloof van de zwakke zou wegnemen. De liefde in zijn hart bracht hem tot deze instelling en levenswandel. “Daarom, indien wat ik eet, mijn broeder aanstoot geeft, wil ik in eeuwigheid geen vlees meer eten, om mijn broeder geen aanstoot te geven.” 1 Kor. 8:13. Het is niet verwonderlijk dat er over zijn leven en dienst zoveel genade kwam.





Wie hoort er bij en wie hoort er niet bij?


Toen Johannes de opdracht kreeg om de brieven aan de zeven gemeenten in Klein-Azië op te schrijven, werd hij ingewijd in vele gedachten van Jezus voor zijn dienaren. Jezus moest onder meer ernstig vermanen en terechtwijzen, zodat er bekering en ernst zou komen. Voordat Hij Johannes deelgenoot maakte van deze voor de gemeente zeer ernstige zaken, kreeg hij een gezicht te zien, waarin Jezus hem zijn visie op deze zaken toonde. Deze ernstige brieven waren afkomstig van Hem die ons liefheeft en ons van onze zonden heeft bevrijd. En Hij, de getrouwe getuige, gaat nu iets zeggen.

“Johannes aan de zeven gemeenten in Asia: genade zij u en vrede van Hem, die is en die was en die komt, en van de zeven geesten, die voor zijn troon zijn, en van Jezus Christus, de getrouwe getuige, de eerstgeborene der doden en de overste van de koningen der aarde. Hem, die ons liefheeft en ons uit onze zonden verlost heeft door zijn bloed – en Hij heeft ons tot een koninkrijk, tot priesters voor zijn God en Vader gemaakt – Hem zij de heerlijkheid en de kracht tot in alle eeuwigheden! Amen.” Openb. 1:4-6. Zo kreeg Johannes te zien dat de gemeenten ondanks zwakheid en grote gebreken toch gouden kandelaren in Gods hand waren. Zo’n visie op de gemeente bewerkt vrees om met lichtvaardige uitspraken te komen over mensen die God heeft uitverkoren en met wie Hij werkt. “Schrijf dan hetgeen gij gezien hebt en hetgeen is en hetgeen na dezen geschieden zal. Het geheimenis der zeven sterren, die gij gezien hebt in mijn rechterhand, en de zeven gouden kandelaren: de zeven sterren zijn de engelen der zeven gemeenten, en de kandelaren zijn de zeven gemeenten.” Openb. 1:19-20.

Het is zeer hoogmoedig om mensen, die God heeft uitverkoren, te willen beoordelen of een plaats toe te kennen. Dan bemoeit men zich met Gods zaken en dan raakt men zelf de genade over zijn leven kwijt. “De verborgen dingen zijn voor de Here, onze God, maar de geopenbaarde zijn voor ons en onze kinderen voor altijd, opdat wij al de woorden dezer wet volbrengen.” Deut. 29:29.

“Eén is wetgever en rechter, Hij, die de macht heeft om te behouden en te verderven. Maar wie zijt gij, dat gij uw naaste oordeelt?” Jak. 4:12. Eén is rechter, dus geen twee of drie. Ook u en ik zijn niet aangesteld tot rechter. Deze functie bekleedt God zelf. Ik ben van mening dat wij alle reden hebben om blij te zijn dat zo’n taak niet aan een mens is overgelaten. Door hardheid en onbarmhartigheid, oordeel en kritiek, terwijl men niet eens alles weet, kan men een groot onrecht doen aan mensen die God heeft uitverkoren. “Verhoogt de Here, onze God, buigt u neder voor de voetbank zijner voeten; heilig is Hij. Mozes en Aäron waren onder zijn priesters, Samuël onder hen die zijn naam aanriepen; zij riepen tot de Here en Hij antwoordde hun. Hij sprak tot hen in de wolkkolom; zij hebben zijn getuigenissen onderhouden, de inzettingen die Hij hun gegeven had. Here, onze God, Gij hebt hun geantwoord, Gij zijt hun een vergevend God geweest, hoewel wraak oefenend over hun daden.” Ps. 99:5-8.

“Wie zal uitverkorenen Gods beschuldigen? God is het, die rechtvaardigt; wie zal veroordelen? Christus Jezus is de gestorvene, wat meer is, de opgewekte, die ter rechterhand Gods is, die ook voor ons pleit.” Rom. 8:33-34.

Het is een begeerte van het vlees om vanuit je eigen (zeer beperkte) begrip te willen dirigeren en beslissen, en aan anderen te vertellen wie er wel of niet bij hoort. Wie tot het lichaam van Christus behoort en wie niet. Op die manier kun je makkelijk jezelf buitensluiten en de prijs missen op de dag dat Jezus de zijnen komt halen. Wie dacht er zelf bij te horen, kan op die dag blijken buiten te staan. En wie weet is iemand van wie jij dacht dat hij er niet bij hoorde, op die dag als bruid van Jezus gekleed in een heilig feestgewaad. Zulke dingen kunnen wij onmogelijk goed beoordelen, omdat in het nieuwe verbond alles draait om het verborgen leven met Christus.

Eén ding is zeker: wie het licht liefheeft, blijft in de gemeenschap en houdt van de gemeenschap. Wie nederig van hart is en klein in zichzelf, heeft broederschap met gelijkgezinden. Verder moeten we wachten tot Jezus terug komt. Dan krijgen we echt te zien wie binnen is of buiten staat. Als het om het verschil tussen God en de wereld gaat, is dit niet zo moeilijk te beoordelen. Maar wanneer er kunstmatig scheiding wordt aangebracht in de gemeente, komt dat meestal door partijschap. Een kenmerk van partijschap in de gemeente is, dat men tegen elkaar begint te preken. Men spreekt over datgene waarvan men vindt dat de ander dat nodig heeft. De toehoorders zullen dan de neiging hebben om partij te kiezen, en beginnen op hun beurt te verkondigen wat de eerste volgens hen nodig heeft. Als zoiets in een gemeente aan de hand is, is het logisch dat de opbouw vanzelf verdwijnt. Wie Gods woord in reinheid spreekt, spreekt vanuit zijn eigen leven in God. Gods woord wordt in vrede gezaaid voor hen die vrede stichten. Dit is erg belangrijk! Als broeder of zuster hoor je in de Geest van vreze te wandelen, zodat jouw geest kan getuigen dat je niet jezelf zoekt. Wie de gemeente wil opbouwen, moet in de eerste plaats rein zijn van alles wat de smaak heeft van het vlees en de eigenwil. Alles wat riekt naar “elkaar op de korrel willen nemen” is ten strengste verboden in de gemeente van de levende God. Dan is men iets zat geworden, iets wat men niet kan dragen of verdragen bij de ander. Dit moet je als een groot schandaal beschouwen.

Wij kunnen geen gemeenschap hebben met mensen die in bewuste zonden leven en niet van plan zijn daarmee te stoppen, want onze gemeenschap is in het licht. Daarom is het onmogelijk om gemeenschap te hebben met mensen die in de duisternis wandelen.

“Wat wij gezien en gehoord hebben, verkondigen wij ook u, opdat ook gij met ons gemeenschap zoudt hebben. En ónze gemeenschap is met de Vader en met zijn Zoon Jezus Christus.” “Maar indien wij in het licht wandelen, gelijk Hij in het licht is, hebben wij gemeenschap met elkaar; en het bloed van Jezus, zijn Zoon, reinigt ons van alle zonde.” 1 Joh. 1:3 en 7.

“Van sommige mensen zijn de zonden zo duidelijk, dat zij voor hen uitgaan naar het gericht, bij anderen komen zij achteraan. Zo zijn ook de goede werken aanstonds duidelijk, en die, waarmede het anders gesteld is, kunnen niet verborgen blijven.” 1 Tim. 5:24-25.

Bij sommige mensen is het al aan hun levenswandel te zien dat zij in zonden leven. Bij andere mensen zijn de zonden niet zo openbaar. Zij hebben misschien toegegeven aan afgunst, hoogmoed of gedachten van grootsheid. Dit kan op den duur niet verborgen blijven. Zo is het ook met het goede. Bij sommige mensen kunnen we aan hun leven en dienst zien dat ze een heerlijk en verheven leven leiden. Weer andere broeders en zusters hebben een meer verborgen dienst. Zij zijn trouw, letten op hun eigen zaken en dienen Christus als Heer. Zulke personen zijn zeer waardevol en zij zijn een grote kracht in een gemeente, ook al lijkt het alsof ze geen zichtbare dienst hebben. Dit zal blijken op de dag van strijd, wanneer de gemeente beproefd wordt. Deze trouwe mensen zullen altijd partij trekken voor de waarheid en zijn een onschatbare steun voor de opziener in de strijd om de gemeente en de broederschap rein te bewaren.

Je kunt je afvragen: wie gaan er mee als Jezus terug komt? Daar kunnen wij niet op antwoorden! Het antwoord is gelegen in het geloof van ieder persoonlijk. Wanneer God iemand dit geloof in het hart heeft gegeven, dan zal dat hem overwinning en heiligmaking brengen, ook al was de uitgangspositie zeer, zeer zwak. Maar des te groter wordt de eer voor God.





Vaderhart of tuchtmeester


“Want al hadt gij duizenden opvoeders in Christus, gij hebt niet vele vaders. Immers, ik heb u in Christus Jezus door het evangelie verwekt. Ik vermaan u dus: volgt mijn voorbeeld. Juist hierom heb ik Timoteüs tot u gezonden, die mij een geliefd en trouw kind is in de Here. Hij zal u mijn wegen in Christus (Jezus) indachtig maken, zoals ik die overal in elke gemeente leer.” 1 Kor. 4:15-17.

“Ik ben de ware wijnstok en mijn Vader is de landman. Elke rank aan Mij, die geen vrucht draagt, neemt Hij weg, en elke die wel vrucht draagt, snoeit Hij, opdat zij meer vrucht drage. Gij zijt nu rein om het woord, dat Ik tot u gesproken heb; blijft in Mij, gelijk Ik in u. Evenals de rank geen vrucht kan dragen uit zichzelf, als zij niet aan de wijnstok blijft, zo ook gij niet, indien gij in Mij niet blijft. Ik ben de wijnstok, gij zijt de ranken. Wie in Mij blijft, gelijk Ik in hem, die draagt veel vrucht, want zonder Mij kunt gij niets doen. Wie in Mij niet blijft, is buitengeworpen als de rank en is verdord, en men verzamelt ze en werpt ze in het vuur en zij worden verbrand.” Joh. 15:1-6.

Paulus had met de Korintiërs gewerkt, maar omdat het hun aan liefde ontbrak, ontstond het gevaar dat zij op grond van hun kennis en licht opgeblazen zouden worden. “Dit, broeders, heb ik op mijzelf en Apollos overgebracht om uwentwil, opdat gij uit ons (voorbeeld) zoudt leren niet te gaan boven wat geschreven staat, opdat niet iemand uwer zich voor de een en tegen de ander opblaze.” 1 Kor. 4:6. Er waren veel valse apostelen in Korinthe die zich vanwege hun spreektalent zeker met Paulus konden meten. Zij misleidden de Korintiërs door hen iets te leren wat ze nooit hadden moeten leren, namelijk om hun vaders te verachten! Mensen die in een dergelijke ontwikkeling komen, lopen groot gevaar om in het vuur geworpen te worden.

Paulus wilde Timoteüs naar de gelovigen sturen om hen te herinneren aan zijn wegen in Christus. Paulus had de paden des lichts zo vaak betreden, dat het wegen waren geworden in zijn binnenste. De wetten van de Geest des levens waren een deel van hem zelf geworden. Hij wandelde op deze heerlijke wegen des levens: op de weg van ootmoed, op de weg van goedheid, op de weg van barmhartigheid, enzovoort. Daarom had Paulus verdriet over hen toen hij merkte dat ze waren afgedwaald van deze gezegende wegen in Christus. Toch geloofde hij dat het in orde zou komen, als hij maar meer met hen kon werken. Hij bad vast voor de Korintiërs dat God hen niet weg zou nemen of in het vuur zou werpen. Hij werkte aan ze en had een gebed voor hen in zijn hart. “Onze brief zijt gij, geschreven in onze harten, kenbaar en leesbaar voor alle mensen, daar gij toont een brief van Christus te zijn, door onze dienst opgesteld, niet met inkt geschreven, maar met de Geest van de levende God, niet op tafelen van steen, maar op tafelen van vlees in de harten.” 2 Kor. 3:2-3.

Als de Korintiërs, die Paulus totaal niet waardeerden, in zijn hart hadden kunnen kijken, dan hadden ze gezien dat niet een van hen, zelfs niet de moeilijkste, buitengesloten was uit Paulus’ hart. Ze waren daar allemaal! Hij bad voor allen en werkte met allen, vol van liefde en in de Geest van geloof en hoop.

Bij de tuchtmeesters ontbreekt de liefde voor de schapen. Zij hebben genadegaven gekregen, en sommigen kunnen de gave hebben om te spreken met wijsheid en kennis, maar zelf kennen zij het leven niet waarover zij zo schitterend spreken. Daarom wilde Paulus hun een betere weg naar hun genadegaven wijzen. In 1 Kor. 12 en 13 beschrijft hij de liefde, niet als een tegenstelling tot de genadegaven, maar als een betere weg om er aan deel te krijgen. Wij hebben genadegaven nodig voor de opbouw van de gemeente, maar genadegaven zonder liefde kunnen de gemeente niet bouwen. Daarom schrijft Paulus in hoofdstuk 13 zo nadrukkelijk over de eigenschappen en het wezen van de liefde, en dat slechts de liefde een mens bekwaam kan maken om anderen te dienen en iets uit te richten wat in eeuwigheid blijft.

Tuchtmeesters hebben in hun dienst eigenlijk zichzelf voor ogen. Ze willen graag genoemd worden en bekend zijn, terwijl vaders het kunnen verdragen om geminacht, ongenoemd en onbekend te zijn. Als hun kinderen maar goede levensvoorwaarden genieten. Zij zoeken niet hun eigen eer, maar Gods eer. “Want als ik wil roemen, zal ik niet onverstandig zijn, want ik zal de waarheid zeggen; maar ik onthoud mij ervan, opdat men mij niet meer toekenne dan wat men van mij ziet en hoort.” 2 Kor. 12:6. Het leven dat Paulus verkondigde in de zaal, dat leefde hij buiten de zaal. De Korintiërs waren enthousiast over hun eigen genadegaven en zij genoten ervan wanneer anderen tegen hen opkeken. In de genade die in de zaal over hen was, hadden zij er ook over moeten nadenken hoe het eigenlijk met hen gesteld was wanneer zij weer thuis kwamen! Hoe was het eigenlijk met hun liefde, hun goedheid, hun zorgzaamheid en hun barmhartigheid tegenover hun vrouw en kinderen? Vaders willen graag dat het licht op henzelf terugkomt. “Neen, ik tuchtig mijn lichaam en houd het in bedwang, om niet, na anderen gepredikt te hebben, wellicht zelf afgewezen te worden.” 1 Kor. 9:27. Zulke gedachten hebben vaders, terwijl tuchtmeesters meer bezig zijn met imponeren. Zij zijn zeer geïnteresseerd in de mening van anderen over wat zij zeggen en doen. Zij willen mensen behagen.

Wanneer er weinig goddelijke liefde is, ligt het voor de hand om tegenover andere mensen een koele houding aan te nemen. Helemaal als er mensen zijn die jou niet willen behagen. Dan gaat een tuchtmeester al gauw met woorden slaan. Tuchtmeesters brengen hun “boodschap” zo, dat die als zweepslagen aanvoelt. Hun spreken werkt niet bevrijdend, maar is zwaar en belastend voor de schapen! Daarom is er een groot verschil tussen de dienst van de tuchtmeester en de dienst van de vader aan zijn kinderen. De dienst van een ware vader werkt bevrijdend en goed. Het kind durft zijn hart en mond vrijuit te openen, zonder bang te hoeven zijn dat de vader het verkeerd opvat. Zo’n kind kent zijn vader. Ook al komen de woorden er achterstevoren uit, het kind weet dat de vader het goed zal opvatten. Terwijl tuchtmeesters erg onredelijk zijn en vaak meer naar de woorden luisteren dan naar het hart. Dat schept afstand en een gevoel van onveiligheid. De ernst van de tuchtmeester is niet iets wat God bewerkt heeft. Dan verhindert de druk van de duisternis en van het kwaad de hemelse zonsopgang om in de harten te schijnen. Door de dienst van de vaders komt de zon der gerechtigheid op, met genezing onder haar vleugels. Slechts een vaderhart, dat in verbinding staat met de God des hemels, kan groei en bloei teweeg brengen!





Grootsheid en hoogmoed maken kapot


Wil er ontwikkeling en groei komen, dan is het heel belangrijk dat de gemeente vrede heeft. Eigengereidheid – men denkt het beter te weten en te begrijpen dan anderen – brengt onvrede. Men bedroeft de heilige Geest en begrijpt de wetten in het lichaam niet. Wanneer broeders die vertrouwen genieten ontevredenheid laten doorsijpelen, worden de schapen teleurgesteld. Dit komt doordat men groot is geworden in zichzelf. Job had het zo: “Wij zijn van gisteren en weten niets.” Hij bleef bewaard.

Iemand kan heel hard werken, maar er komt pas ontwikkeling door de hulp van de heilige Geest. Hand. 9:31. Wie zichzelf vernederen en de werkingen des lichaams doden door de heilige Geest, zullen leven. Slechts door de heilige Geest kunnen wij tot groei komen. Groei niet uit de armoede in de Geest. De wandel in de Geest werkt verterend; de wandel in de Geest verbrijzelt en vernietigt. Verlaat nooit de vlam die midden in de broederschap brandt.

Voor iemand die niets is, past het heel slecht om groot en mondig te zijn. Niemand van ons heeft het begrepen zoals het behoort. Christus gaat alle verstand te boven. Daarom moeten we allemaal arm van geest zijn. Hoe is het met je vrijmoedigheid? Wij zijn het zout der aarde en ons loon is groot in de hemelen. Je bent een zout zolang je Jezus als heer dient. Dan zal zijn wil in je werken, het zout is in je en je hebt grote vrijmoedigheid. Hand. 4:31-33.

Wanneer het zout in contact komt met de aarde, verliest het zijn kracht. Strek daarom je handen niet uit naar de god van deze wereld: eer, macht en geld. Dan verlies je je vrijmoedigheid. Dan bouw je niet meer op dezelfde wijze mee, je hebt iets gereserveerds in je geest. Sta voor het aangezicht van Hem die zijn oordeel gaf op Patmos. Dat is Hij, die ons iets wil zeggen over onszelf. Het is zo belangrijk om in je gedachten met Jezus om te gaan. De waarheden over Christus geopenbaard in het vlees mogen voor niemand vervagen. Zonder deze intieme levensverbinding met Christus kan niemand voedsel geven. Vind je dat de schapen veeleisend zijn? Denk eraan dat het jouw taak is om hun voedsel te geven. Wij moeten de mensen immers helpen om verlost te worden en niet moe worden goed te doen! Wij zullen oogsten, als wij niet verslappen! Reinig je van elke klacht en ongenoegen. Wij zijn in de hemelen geplaatst en de hele aarde is ons werkterrein. Wij geloven dat God mogelijkheden geeft voor elke generatie die opgroeit. God heeft zijn interesse in alles wat leeft!

Alles wat we doen, moet gebeuren in die geest dat we alles gemeenschappelijk hebben. Dan is de levende God met ons. Hand. 6:7-8. Waar de geest van eenheid is, heeft Gods woord voortgang. Waar strijd is, of waar sterke vrouwen macht willen hebben, lijden de jongeren en de kinderen. Kinderen zijn zeer gevoelig voor geesten. Leg je vooral toe op een goede verhouding met de broeders in je eigen gemeente. Dat is ook voor de volgende generatie tot zegen. Sterf af aan jezelf zodat de gemeenschap zich kan ontwikkelen. Het is zo enorm de moeite waard om jezelf te vernederen in je dienst. Misschien zijn sommige dingen in de gemeente niet zo volmaakt, maar kan de gemeente er wel mee verder leven. Maar met een andere geest kun je niet leven.

Wat bewerkt jouw dienst? Wordt in de broeders en zusters het verlangen gewekt om naar geloof te jagen? Jaag naar heiligmaking als je ijverig bent en in brand staat. Hebr. 12:14. Word geen heer of heerser als het je goed gaat! “In mij, dat wil zeggen in mijn vlees, woont geen goed.” Heb je dat onderkend? Er komen dingen uit je persoon tevoorschijn die je niet onder controle hebt, maar die wel een uitwerking hebben op anderen. Vrees de levende God, je hebt met Hem van doen. Wie kent de sterkte van zijn toorn, en zijn verbolgenheid, zoals Hij te vrezen is? Besef je hoe toornig God op de zonde is? Een ieder moet in de geest van vreze wandelen, zodat de dankbaarheid voor de andere leden van het lichaam van Christus toeneemt. Zij zijn mede-erfgenamen en broeders van Jezus.

De genade staat in verhouding tot mijn vernedering. Ef. 4:7. Als ik de gezindheid heb om Jezus te volgen, dan stopt het nooit. Ik stel er geen grens aan hoe diep ik mij wil vernederen. Door één Geest zijn wij allen tot één lichaam gedoopt. Wij vertegenwoordigen Hem in ons vernederd lichaam, dat moeten we niet vergeten! We moeten afstand doen van alle grootsheid en van alles wat niet past in de lagere aardse gewesten. Dan wordt het leven eenvoudig.

“Hij was veracht en van mensen verlaten, een man van smarten en vertrouwd met ziekte, ja, als iemand, voor wie men het gelaat verbergt; hij was veracht en wij hebben hem niet geacht.” Jes. 53:3. Hier zien we hoe Jezus het hier op aarde had; zijn leven in de lagere aardse gewesten. Meestal hebben wij dezelfde lasten te dragen als andere mensen. Zo hebben de broeders door de jaren heen de gemeente laten zien. De ‘Smiths Vrienden’ zijn veel veracht door de hele gevestigde godsdienstige wereld, omdat de broeders naar de lagere aardse gewesten zijn afgedaald. Door hun heldere licht is de gemeente gebouwd. Op de gevelsteen rust dubbele genade. Zij is nog sterker en hechter dan de andere stenen en heeft zo’n kracht dat het alle zogenaamde “godsdienstigheid” verbrijzelt. Wij moeten daar beneden blijven, daar is het sap en de kracht. Komen we daar vandaan, dan vertegenwoordigen we niet langer het lichaam van Christus. Daar beneden hebben wij het goed, daar hebben we onze vrienden en onze familie. Richt de koers naar beneden, dan zul je eenmaal hoog verheven worden.

Veel ouderen zijn trouw gebleven in moeilijke tijden. Dat zijn waardevolle mensen die de gemeente op hun hart hebben gedragen. Bij deze oudere broeders en zusters is wijsheid, begrip, ballast en tucht. Een jonge broeder of zuster moet goed luisteren en zich voegen, zich laten waarschuwen. Het is een lange opleiding om toegerust te worden tot dienstbetoon. Het is de bedoeling dat wij opgroeien tot alle wijsheid en geestelijk inzicht. Dit is iets om naar te jagen!





Jezus als Heer


“Gij weet, dat gij, toen gij nog heidenen waart, u blindelings naar de stomme afgoden liet heendrijven.” 1 Kor. 12:2. Mensen worden tot verschillende dingen gedreven of aangetrokken. Als je wilt spreken in de kracht van de heilige Geest, dan moet je spreken in een geest die getuigt dat Jezus heer is en jij zijn dienaar. Laat Gods oordeel over je leven stromen en wees zelf geen heer. Wij moeten door de heilige Geest groeien en geholpen worden om tot leven te komen. God wil dat alle mensen behouden worden en tot erkentenis van de waarheid komen. Niets mag onze gebeden verhinderen en onze aandacht voor het aangezicht van God verzwakken. 1 Tim. 2:1. Elke dienaar van Christus moet een hart hebben dat altijd voor alle mensen kan bidden. Vers 3 en 4. Wie een andere wet in zijn leden te zien krijgt, vergaat alle lust om zichzelf te rechtvaardigen. Ik ellendig mens! De wet der zonde in mijn leden weerhoudt mij om te zegenen zoals ik in mijn hart wens. Sommige artiesten zijn zo knap dat ze bijna niet beter kunnen worden. Toch zorgt de andere wet in hun leden ervoor dat zij moeten oefenen, om niet slechter te worden. We moeten warm zijn en werken zodat we tot groei en ontwikkeling komen. We hebben krachtige beïnvloeding nodig om met God van doen te hebben. Oefen om voor zijn aangezicht te staan, wat je ook zegt of doet. Het is niet zo eenvoudig als je denkt om altijd voor Gods aangezicht te staan. We moeten oefenen, zodat de godsvrucht sterker wordt en wij in brand komen te staan voor het koninkrijk der hemelen. Door Gods genade zullen wij een hemelrijk scheppen, eerst in onszelf en daarna in de gemeente waar we zijn.

Wij moeten jagen naar wat de vrede en de onderlinge opbouw bevordert. Laten we enthousiast zijn voor datgene waarover wij spreken, zodat zij die ons horen ook enthousiast kunnen worden. Ef. 4:11-12. Het kost tijd om volmaakt te worden toegerust tot dienstbetoon. Wij willen elkaar immers graag zalven en zegenen. Heeft het niet dat resultaat, dan hebben we reiniging nodig. Vers 15 en 16. Naarmate we opgroeien naar Christus die het hoofd is, zal ook onze dienst tot gemeenschap leiden en samenbinden.

Gods woord is ons gegeven om ons te onderrichten en om ons op te voeden in de gerechtigheid. Het geeft ons de mogelijkheid om op te groeien en volkomen te worden, tot alle goed werk volkomen toegerust. 2 Tim. 3:15-17. Hebr. 13:20-21.





Een geur van Christus


Mozes vroeg of hij Gods heerlijkheid mocht zien. Toen liet God al zijn goedheid aan hem voorbijgaan. Wie goedheid beschouwt als zwak, dom of waardeloos, kent Gods hart niet. Onze roeping is om vrucht te dragen, zodat onze omgeving door onze persoon iets van Gods heerlijkheid kan proeven. Eeuwigheidsmensen – de kinderen der opstanding – hebben iets van Gods volheid in hun geest gekregen. Alleen wie vol is van de heilige Geest en van geloof, is een drager van Gods heerlijkheid. Zo iemand kan vergeven zonder voorwaarden, zonder beperkingen te stellen en zonder berekenend of afgemeten te zijn.

Het is niet de bedoeling dat omstandigheden ons uit de goedheid kunnen krijgen. Wij mogen nooit iets slechts toelaten of verkillen. Barnabas wist door zijn goedheid mensen te winnen. Goedheid is een geest die als een stroom met onze woorden meekomt en de harten van de mensen bereikt. Zonder goedheid krijgen vermaningen vaak een bijsmaak van aanklacht. Om te vermanen en om vermaning aan te nemen hebben we Gods ontferming nodig, anders worden we elkaar snel beu.

Iemand kan veel dingen aanpakken, maar de vriendelijkheid en goedheid van Christus zalft, zegent en werkt krachtiger dan de gedachten die men om te beginnen had vanuit zijn menselijke sterkte. In de brieven van Paulus kunnen we lezen dat hij in een profetische geest met de mensen werkte, ook met mensen die geestelijk gesproken nog kinderen waren. Hij geloofde dat, zoals Gods goedertierenheid hem tot boetvaardigheid had geleid, de goedheid in zijn dienst aan de mensen dezelfde uitwerking zou hebben op degenen die hij diende. In de goedheid ligt Gods wijsheid. Daarom zijn ook de geesten van de rechtvaardigen die de voleinding bereikt hebben, levend in hun voorbeden voor ons, opdat wij onze loop in goedheid kunnen volbrengen. De berg Sion is onwankelbaar in het goede.

Om te ontwikkelen in zorgzaamheid, liefde, goedheid en ontferming, is het nodig dat ons eigen leven teniet wordt gedaan. Er is warmte en goedheid voor nodig om iets te laten groeien en ontwikkelen. Jezus was vol van genade en waarheid. Zo openbaarde Hij de Vader. Het lichaam van Christus wordt niet gebouwd door menselijke neigingen of door de sterkte van de man. Wie niet vol van goedheid is, kan er gemakkelijk toe komen om de kudde te gaan slaan op het moment dat men vindt dat de ontwikkeling niet snel genoeg gaat. Maar wie een vaderhart heeft, komt in nood om het schuldoffer in zijn eigen leven te vinden. Zelfs wanneer er zichtbare zwakheden en gebreken zijn, werkt het zeer positief als broeders en zusters weten dat er over hen wordt gesproken als heilige, geliefde en uitverkoren broeders en zusters. Als we aan elkaar denken, moet dat gepaard gaan met dankbaarheid, goedheid, voorbede en blijdschap. Dan leven wij in een geest van geloof en dan kunnen we evenals God in oprechte liefde het niet zijnde tot aanzijn roepen. Rom. 4:17-21.

Moge er een bedroefdheid in ons hart zijn om deel te krijgen aan Gods wezen. De mensen moeten door onze lichamen Gods barmhartigheid en goedheid te zien krijgen. God zelf is volmaakt in goedheid en Hij brengt kinderen voort die op Hem lijken. De karaktertrekken van de Vader zullen in zijn dienaren steeds beter zichtbaar worden.

Wij zijn geroepen om voor God een geur van Christus te zijn. Dat geldt vanzelfsprekend allereerst thuis en in onze eigen gemeente. Het is de bedoeling dat er een geur van goedheid van ons leven uitgaat, waardoor op hun beurt weer anderen zin krijgen om aan het leven van Christus deel te krijgen. Jezus zei: Wie Mij gezien heeft, heeft de Vader gezien. Zo is het ook de bedoeling dat de mensen die wij ontmoeten een ontmoeting met God krijgen. Zo lang wij in deze wereld leven, zal er hoop zijn in de wereld. De wereld zal in aanraking komen met Gods barmhartigheid en genade.

Het evangelie belooft ons leven en overvloed, ja, dat wij zullen leven en heersen door de ene, Jezus Christus. Laten wij daarom de rijkdom van zijn verdraagzaamheid en lankmoedigheid leren kennen, zodat we in onze omstandigheden draagkracht hebben. Alle hardheid moet verbannen worden. Voor veel mensen is de hebzucht zo sterk, dat zelfs hun eigen kinderen een hinder zijn, die staan in de weg op het moment dat zij voor zichzelf willen leven. Je eigen eerzucht kan je er ook toe brengen hard te worden om het resultaat te bereiken dat je wenst te zien. Er is dus iets in ons wat we kwijt moeten raken, wil het hart van Jezus aan de mensen geopenbaard worden.

Als ons hart overvloeit van dankbaarheid, dan is dat een teken dat we het goed hebben met elkaar. Zonder dankbaarheid kan het zo afgemeten worden, dat het doorsijpelt dat ik niet helemaal tevreden ben met mijn broeder of zuster. Dan ben ik ook niet in staat om te vermanen of degene die naast mij in de renbaan is, aan te moedigen. Wij zijn geroepen om priesters te zijn naar de ordening van Melchisedek: zonder verwachtingen of eisen richting de ander, maar met de macht om mensen uit hun zonden te trekken, uit valse vrijheid en uit een wettisch leven. Dat is de kracht van een onvernietigbaar leven, waarbij goedheid niet afhankelijk is van het gedrag van de ander. Onze harten moeten in brand staan, zodat we met heel ons hart jagen naar een grotere volheid van het leven van Christus.

Een van de grootste moeilijkheden in nieuwe gemeenten is dat de broeders en zusters niet hun troost vinden in Christus. Dan zoeken zij die bij de anderen in de gemeente, waardoor zij gemakkelijk in een geest van eisen terecht komen. De ware troost is, dat wie zichzelf vernedert, verhoogd zal worden. Jezus zelf heeft deze weg ingewijd en Hij werd met vreugdeolie gezalfd boven zijn deelgenoten.

Wie met mensen werkt, kan mensen tegenkomen die erg vertwijfeld zijn over hun omstandigheden. Het is enorm belangrijk dat deze mensen de goedheid in onze geest kunnen opmerken, en dat wij in staat zijn om te luisteren en dat wij in zachtmoedigheid tijd voor ze nemen. Anders ligt het heel dichtbij om op woorden te gaan reageren, want wat een vertwijfeld man zegt, kan hem niet allemaal worden toegerekend. Wie is wijs en verstandig onder u, vraagt Jakobus. Hij tone uit zijn goede wandel zijn werken met wijze zachtmoedigheid. Zachtmoedigheid is een onverwachte en verrassende goedheid van iemand die de macht heeft om zijn gezag te doen gelden. Laten we daarom oppassen om te snel in te grijpen of onze mening te geven. In een zachtmoedige geest ben je in staat om op een goede manier de harten van de mensen binnen te komen en tot ware hulp te zijn. Er mag in onze geest nooit een geestelijk lagedrukgebied zijn. In ons koninkrijk mag de zon nooit ondergaan. Wie zijn naaste wil verwarmen, moet dichtbij hem staan.

Er is enorm veel behoefte aan woorden van geloof. Daarin ligt oordeel, opbouw, vermaning, leiding en troost. Gods goedheid heeft niets te maken met menselijke weekhartigheid. Gods goedheid maakt ons vast en onwankelbaar. Als we met ons hele hart God willen dienen en vol ijver in brand staan voor Gods koninkrijk, krijgen we onze dwaasheid te zien en dan ontstaat in ons binnenste de behoefte om deel te krijgen aan Gods goedheid.





Ziet u het lichaam van Christus?


Als je alles zelf wilt bepalen en jezelf zo belangrijk vindt, waar bleef dan het lichaam? Ziet u het lichaam van Christus? 1 Kor. 12:19. Jezus is alleen heer voor wie lid is aan zijn lichaam. Als je in beslag wordt genomen door jouw dienst en positie, zie je de functie van het lichaam niet. Vers 11 tot 13. Wordt het lichaam zichtbaar door mijn dienst in de gemeente? Vers 25. Hoe staat het met mijn wandel door de Geest, die ervoor zorgt dat er geen verdeeldheid in het lichaam komt? Ook al zijn we met velen, de functie en de werkzaamheid van het lichaam mag nooit verdwijnen. Wie openbaring heeft gekregen over het lichaam van Christus, heeft een ruim hart en ziet de heerlijkheid in de verschillende diensten en genadegaven van de broeders en zusters. Bedenk eens wat een opgave het is om zo te dienen dat onze kinderen en jonge mensen wedergeboren kunnen worden, dat zij discipelen worden en deel gaan uitmaken van het lichaam van Christus! Om dit werk te doen slagen, moet ik het lichaam van Christus zelf duidelijk zien en aan de groei van het lichaam werken. Fil. 2:12. Zijn wij gewillig om zelf te sterven zodat het lichaam kan opgroeien? Laten we veel meer enthousiast worden voor het lichaam van Christus, het lichaam waarin Satan zijn macht heeft verloren. Er is maar één lichaam, en daarom werkt God in ons om ons te verootmoedigen ten behoeve van het lichaam, ten behoeve van het geheel.

Bedenk eens wat het betekent om woorden te krijgen die het lichaam van Christus kunnen opbouwen. Kol. 2:18. Wat een ernst om de hulp in het lichaam, die ervoor zorgt dat je voor hoogmoed bewaard wordt, te moeten missen. Het is de bedoeling dat we onze loop voleindigen en aan het eind van ons leven in liefde heengaan.

Een herder dient zó dat de heiligen volmaakt worden. Dat kan heel goed ook als ik zelf geen leider ben! Wees flexibel! Waarom zou iemand anders dat niet kunnen zijn, iemand die daar meer genade toe heeft? Wees ontspannen ten opzichte van uw dienst en leiderschap. Beschouw uw dienst niet als iets wat God u gegeven heeft en waarvan u dus geen afstand wilt doen op het moment dat er jongere dienaren opgroeien die u heel natuurlijk kunnen ontlasten bij het ouder worden. Niemand kon de dienst overnemen van de engel te Sardes, die niet hoorde wat de Geest tot de gemeente sprak. Niemand anders had de roeping om die dienst te verrichten. In meer volwassen gemeenten groeien vaak dienaren op die veel praktisch en geestelijk werk op zich kunnen nemen. De leider van de gemeente wordt hierdoor ontlast en kan zijn krachten concentreren op de geestelijke dienst. Het is belangrijk dat we niet vastroesten in vormen en gewoonten. Wees flexibel! Het is voor een herder een verklaring van faillissement wanneer er geen andere dienaren opgroeien in zijn gemeente.

Word niet zelf groot in uw dienst. Dan wordt het voor het jonge groen moeilijk om op te groeien. Let op hoe de Meester diende. Hij bevestigde zijn roeping en uitverkiezing in en door zijn vernedering. Daardoor kreeg hij een naam boven alle naam, zodat elke knie zich zal buigen. Door de vernedering worden wij bevestigd. Waarom zou bijvoorbeeld niet iemand anders het dopen op zich nemen? Degene die doopt hoeft immers niet de meest geestelijke te zijn, als hij maar is overgegaan van de duisternis naar het licht. Er moet enige orde zijn, maar niet op die manier dat doopdiensten, bruiloften en het opdragen van kinderen moeten worden afgelast wanneer u zelf niet aanwezig kunt zijn. Dat is pure geestelijke grootheidswaanzin. Er moet toch vertrouwen zijn in de broederschap.

Leiderschap heeft ook te maken met genadegaven. De leider in de gemeente is niet persé de meest godvruchtige. Ik houd contact met de gemeenten, ik luister naar de Geest en naar Gods werkingen en wat deze dingen betreft heb ik een vooruitziende blik. We moeten altijd het beste kiezen en een hoofdzaak is immers dat er iets tot stand komt. In de gemeente is hulp om te groeien en te ontwikkelen. Velen waren zwak, maar zijn door godsvrucht tot ontwikkeling gekomen en tot grote zegen geworden. Wie zich vernedert, groeit op en wordt een sterke persoon in God die tot grote zegen kan worden voor de mensen. Wees godvruchtig en blijf in de vernedering, dan zal God je toerusten met geestelijke genadegaven die je eerst niet had.

Een academische opleiding of begaafdheid betekent absoluut niet dat je geestelijk bent. De hogeschool van Sion is een heel andere school. Dat is de hoogste en heerlijkste school die er maar is. Daar worden je dingen geleerd voor deze en de komende wereld. God verkiest wie Hij wil, zowel hoog als laag. Je zenuwen worden sterker, en je krijgt wijsheid van God om goed en gezegend uit de omstandigheden te komen. Zo is de broederschap.

Hij, die de dood heeft overwonnen, spreekt in de gemeente. Hij heeft de weg geopend en alles tot stand gebracht. Kus de Zoon opdat Hij niet in toorn ontbrandt. Ga de nieuwe en levende weg! Hij zal je laten opstaan uit de dood, en brengen naar de woning die Hij in de hemel heeft ingericht. Bewaak je hemelse woning, en de Heer zal je met macht versterken.

David noemt Saul en Jonathan de beminden en lieflijken. David maakte onderscheid tussen Saul en de boze geest. Daardoor werd David bewaard in het goede en zo liet hij Saul aan God over. De uitingen van een wanhopige horen aan de wind toe. Job 6:26. Laat dat maar waaien, zo iemand is vertwijfeld en uit balans. Door deze instelling is het veel gemakkelijker om bewaard te blijven in het goede.

We hebben het nodig om in ons dienen wijsheid te verkrijgen. De koning en de priester moeten in onze dienst tot hun recht komen. De wijsheid van boven is vooreerst rein, daarna komen alle zachte goddelijke eigenschappen. Sterke persoonlijkheden kunnen de leiding overnemen als u geen koning bent. Dan leert u hen ongehoorzaamheid. Leg zo iemand een bit in de mond en stuur hem met ijzeren hand naar waar hij thuishoort. Jezus was besneden, ook als gast aan de maaltijd bij de Farizeeën. Hij zette de dingen op hun plek. Veel mensen hebben ten onrechte geleerd dat een christen zich altijd moet buigen. Als sterke personen merken dat het mogelijk is om hun eigen wil door te drukken, dan leren ze iets wat ze niet hadden moeten leren. Dit is een kwelling voor de godvruchtige. In onze dienst moet zowel kracht als goedheid aanwezig zijn. Anders word je een leeuw zonder tanden, die door de mensen alleen maar wordt uitgelachen. Een opziener heeft tot taak om de geringe, die niets is, op te heffen, zodat ook die kan ontwikkelen tot een persoonlijkheid in het lichaam van Christus. De sterke mag de zwakke niet verstoten.

Houd vrouw en kinderen op drie passen afstand in je leven, zodat je altijd op gevechtsafstand blijft, en vrijheid hebt om te handelen als een dienaar des Heren. Iemand die kan zeggen: “het heeft de heilige Geest en ons goed gedacht”, krijgt respect in de gemeente. Velen zijn zwak ten opzichte van grote gezinnen. Hoor je iets van anderen, leg je oor dan te luisteren bij het spreken van de Geest, zodat jouw woorden geen bijsmaak krijgen van de een of andere situatie.

Er zijn gesnedenen, die zichzelf gesneden hebben, ter wille van het Koninkrijk der hemelen. Zij hebben zich willens en wetens afgesneden van de mogelijkheden die de wereld biedt. Dat zijn de Levieten in de gemeente, op wie gelet moet worden, zodat ze krijgen wat ze nodig hebben.

Laten we ons oor te luisteren leggen bij Hem, en van Hem leren, die zachtmoedig en nederig van hart is. Ik heb hulp nodig, lieve Jezus, geef mij wijsheid zodat ik tot in de details het juiste kan doen. Laten we onze handen uitstrekken naar de geboden des levens om verder verlost te worden. Dan komt er gemeenschap en broederschap en een heerlijk huis voor de Geest in de gemeente. Laten we in deze geboden wandelen. Willen we vooruit komen, moeten we deze dingen behartigen en erin leven. Het leven gaat zo snel! Zoveel mogelijk van de persoon van Jezus moet uit ons tevoorschijn komen. Jezus zal ons krachtig versterken in deze ontwikkeling.





Hoeveel herders?


Iedereen zou eigenlijk een herder moeten zijn, dat wil zeggen: iedereen zou zorgzaamheid moeten hebben. Hiervan moeten we de broeders en zusters bewustmaken en hiertoe moeten we ze bemoedigen. Jezus is de opperherder. Onze herderdienst wordt sterker naarmate wij in verbinding staan met de opperherder. Het doel is om zo te werken dat alle broeders en zusters verbinding krijgen met de opperherder. Voor een herder is het een hoofdzaak om in de eerste liefde te leven en zich te beijveren de eenheid van geest te bewaren door de band des vredes. In zo’n hart zal de opperherder zich openbaren, zodat er voedsel is in Gods huis. Om in de gemeente vrede te kunnen hebben is het belangrijk dat de kudde voedsel krijgt wanneer zij samenkomt. Dan worden de bijeenkomsten een natuurlijke verzamelplek voor de kudde. Een goede herder werkt eraan dat ieder afzonderlijk zijn plek en zijn werkzaamheid in het lichaam zal vinden en van daaruit werkt. Daardoor wordt het hele lichaam versterkt.

Een herder moet precies weten hoe het met zijn schapen gesteld is. Dan zal hij op de juiste tijd het juiste voedsel kunnen geven. “En de Here zei: Wie is dan de trouwe, de verstandige rentmeester, die de heer over zijn bedienden zal stellen om hun op tijd hun deel te geven?” Luk. 12:42. Er is een herderdienst en bediening voor de voorhof, en een andere voor het heiligdom. Het is belangrijk om daar oog voor te hebben. “Alles wat door het vuur kan gaan, zult gij door het vuur doen gaan, opdat het rein worde; evenwel zal het met het water der reiniging ontzondigd worden; en alles wat niet door het vuur kan gaan, zult gij door het water doen gaan.” Num. 31:23. In de herderdienst is het belangrijk om onderscheid te maken, zodat ieder afzonderlijk krijgt wat hij nodig heeft. Wie hier geen oog voor heeft, kan gemakkelijk enorme misstappen begaan en mensen te na komen.

“Evenzo gij, jongeren, onderwerpt u aan de oudsten. Omgordt u allen jegens elkaar met nederigheid, want God weerstaat de hoogmoedigen, maar de nederigen geeft Hij genade. Vernedert u dan onder de machtige hand Gods, opdat Hij u verhoogt te zijner tijd.” 1 Pet. 5:5-6. Het is altijd belangrijk om deze wet te kennen wanneer wij met elkaar omgaan in de gemeente, zodat wij ons aan elkaar onderwerpen. Op die manier kunnen veel conflicten worden voorkomen.

In de jeugdgroepen is het belangrijk dat de ouderen herders worden voor de jongeren en dat ze zelf contact houden met de leiding in de gemeente. Voor de leidende broeder is het goed om in gemeenschap te staan met degenen die met kinderen en jeugd werken. Laat hen merken dat ze gewaardeerd worden en laat hen voelen dat zij onderdeel zijn van het geheel. Spreek uit dat u geloof hebt voor de enkeling en laat hen dat merken. Paulus vermaande ieder mens, niet alleen een paar uitverkorenen. Het is heel belangrijk dat iedereen voelt dat hij er bij hoort.

Voor alle herders is het belangrijk om naar de getuigenissen te luisteren, zodat ze het opmerken wanneer iemand begint af te glijden. Maak gebruik van degenen die goed contact met hen hebben en laat die personen met hen werken.

“Hoedt de kudde Gods, die bij u is, niet gedwongen, maar uit vrije beweging, naar de wil van God, niet uit schandelijke winzucht, maar uit bereidwilligheid, niet als heerschappij voerend over wat u ten deel gevallen is, maar als voorbeelden der kudde.” 1 Pet. 5:2-3. We moeten hoeden en toezicht houden, maar op zo’n manier dat ieder kan merken dat wij een hart hebben voor de schapen.

“Maar ik tel mijn leven niet en acht het niet kostbaar voor mijzelf, als ik slechts mijn loopbaan mag ten einde brengen en de bediening, die ik van de Here Jezus ontvangen heb om het evangelie der genade Gods te betuigen.” Hand. 20:24. De herder moet zelf deel hebben aan de vernedering en de heiligmaking, en in zijn dienst met zijn eigen verlossing bezig zijn. “Ziet dan toe op uzelf en op de gehele kudde, waarover de heilige Geest u tot opzieners gesteld heeft, om de gemeente Gods te weiden, die Hij Zich door het bloed van zijn Eigene verworven heeft.” Hand. 20:28.

De zielen met wie wij werken, zijn zielen die Jezus zich door zijn eigen bloed heeft verworven. Wees voorzichtig en draag de enkeling op je hart. Leid hen naar de waterbronnen en de grazige weiden, zodat ze voedsel krijgen om te groeien. Behoed hen voor de grimmige wolven die verdelgen en schade aanrichten. We hebben het gebod van Jezus om de lammeren en de schapen te weiden en te hoeden. Zij moeten veelzijdig voedsel krijgen, zodat ze allemaal groot kunnen worden.





Geef voedsel aan allen


“Daarom, zo zegt de Here Here tegen hen: Zie, Ik ga zélf rechtspreken tussen de vette en de magere schapen; omdat gij al wat zwak is, met flank en schouder wegdringt en met de horens stoot totdat gij ze naar buiten gedreven hebt, zal Ik mijn schapen verlossen, opdat zij niet langer tot een prooi zijn; Ik zal rechtspreken tussen het ene schaap en het andere.” Ezech. 34:20-22. God wordt toornig tegen hen die de (menselijk gezien) magere en zwakke schapen niet waarderen. Daarom moet een herder voor allemaal zijn uiterste best doen in zijn dienst, om hen zo ver mogelijk te leiden. Zo is Gods liefde voor de schepping. Bespot de geringe en de zwakke niet. Dan kom je als herder in een verkeerde verhouding ten opzichte van de opperherder en je zult Gods naijver merken over het onrecht dat je hebt begaan.

De herder moet de schapen naar de grazige weiden brengen. Er zijn ook slechte weiden met vervuild gras, bijvoorbeeld onheilige en holle klanken, kwaadsprekerij, bemoeizucht enzovoort. Zich bemoeien met andermans zaken is een van de grootste oorzaken van onrust in de gemeente. Dan komen de holle klanken. De herder ziet het gevaar en leidt de schapen hier vandaan. Met het voedsel dat hij voor ze heeft, trekt hij ze in een andere richting.

Het is daarom uiterst belangrijk om voedsel te hebben, veelzijdig voedsel. De schapen kunnen niet de hele tijd op krachtvoer leven. Je kunt als een spraakwaterval voortdurend over dezelfde bijbelteksten spreken, maar de schapen zullen zich niet zo gauw verdringen rond een herder die meerdere keren per week steeds weer hetzelfde zegt, zonder vernieuwd te worden. Wanneer iemand bijvoorbeeld voortdurend de uitdrukking “de dood van Christus” gebruikt, kan dit een leeg begrip worden. Vaak is er juist behoefte aan iets heel anders, bijvoorbeeld een toespraak over de levende hoop, zodat ze daarnaar gaan verlangen en daardoor de dood van Christus ingaan. Nodig af en toe eens andere broeders uit die de dingen misschien net op een andere manier zeggen. Dat kan heel goed zijn voor de kudde in uw gemeente. Volop eten en gevarieerde kost geven een goed resultaat. Er zijn zoveel manieren om Christus geopenbaard in het vlees in het licht te stellen en de liefde maakt vindingrijk.

“Ik heb onder hen gezocht naar iemand, die een muur zou kunnen optrekken en voor mijn aangezicht op de bres zou kunnen staan ten behoeve van het land, zodat Ik het niet zou verwoesten, maar Ik heb hem niet gevonden.” Ezech. 22:30. Gebed is erg belangrijk voor een herder, want het gebed geeft kracht aan de woorden. Het gebed is als een beschermende omheining om de weide, zodat de schapen er niet uit kunnen. Er zijn mensen die denken: wat gebeurt, dat gebeurt. Dat is helemaal verkeerd. We mogen niet alles op die manier aan Gods voorzienigheid overlaten, zodat we zelf achterover leunen en met deze onverschillige houding alle verantwoordelijkheid van ons afschuiven bij alles wat gebeurt. Wij moeten Gods medewerkers zijn. De gebeden van de heiligen zetten Gods handen overal op de wereld in beweging. Hij is immers de almachtige God. Het komt door gebrek aan liefde als je niet bidt voor mensen in nood. Onze gebeden zullen hen leven geven. “Als iemand zijn broeder ziet zondigen, een zonde niet tot de dood, moet hij bidden en God zal hem het leven geven, hun namelijk, die zondigen niet tot de dood. Er bestaat zonde tot de dood: daarvoor zeg ik niet, dat hij moet vragen.” 1 Joh. 5:16. Iemand voor wie u bidt, kunt u niet aanklagen. Het gebed sluit de geest van de aanklager en het afbrekende werk van de tuchtmeester volkomen uit.





Profeten in Gods gemeente


“De Here echter zei tot Mozes: Zou de hand des Heren te kort zijn? Nu zult gij zien, of mijn woord aan u geschieden zal of niet! Toen Mozes naar buiten was gekomen, sprak hij de woorden des Heren tot het volk; daarop vergaderde hij zeventig mannen uit de oudsten van het volk en stelde hen rondom de tent. Toen daalde de Here in de wolk neder en sprak tot hem, en Hij nam een deel van de Geest die op hem was, en legde dat op de zeventig mannen, op de oudsten; toen de Geest op hen rustte, profeteerden zij, maar daarna niet meer. Twee mannen nu waren in de legerplaats achtergebleven; de een heette Eldad, en de ander Medad. Toen de Geest op hen rustte – zij behoorden tot de opgeschrevenen, maar waren niet naar de tent gegaan – profeteerden zij in de legerplaats. Een jongeman snelde daarop heen en bracht Mozes bericht en zei: Eldad en Medad zijn aan het profeteren in de legerplaats. Jozua nu, de zoon van Nun, die van jongs af Mozes’ dienaar was geweest, antwoordde daarop en zei: Mijn heer Mozes, belet het hun. Maar Mozes zei tot hem: Wilt gij voor mij ijveren? Och, ware het gehele volk des Heren profeten, doordat de Here zijn Geest op hen gave!” Num. 11:23-29.

Een profeet is in de eerste plaats een spreekbuis van God op aarde. In de dagen van Noach had al wat leeft zijn weg op de aarde verdorven. God sprak tot de mensen, maar alleen Noach had een oor om te horen wat God zei. Abraham was ook een profeet, en we kennen de geschiedenis toen koning Abimelech Sara tot vrouw wilde nemen, dat God ’s nachts in een droom tot hem sprak: “Zie, gij zijt een kind des doods, omdat gij die vrouw genomen hebt, want zij is gehuwd. Abimelech nu was niet tot haar genaderd. En hij zei: Here, zult Gij dan een rechtvaardig volk doden? Heeft hij zelf niet tot mij gezegd: Zij is mijn zuster? En zij heeft zelf ook gezegd: Hij is mijn broeder; in onschuld mijns harten en reinheid mijner handen heb ik dit gedaan. En God zei tot hem in de droom: Ik weet ook, dat gij het in onschuld van uw hart gedaan hebt, Ik heb u dan ook ervan weerhouden tegen Mij te zondigen; daarom heb Ik u niet toegelaten haar aan te raken. En nu breng de vrouw van deze man terug, want hij is een profeet; dan zal hij voor u bidden, opdat gij in het leven moogt blijven; maar indien gij haar niet terugbrengt, weet, dat gij voorzeker zult sterven, gij en al de uwen.” Gen. 20:3-7.

God heeft een bijzondere zorg voor zijn profeten. Zelf hebben ze vaak, zoals Amos, geringe gedachten over zichzelf en ze voelen hun armoede om te horen wat God in hun binnenste spreekt.

“Maar Amos gaf Amasja ten antwoord: Ik ben geen profeet en ik ben geen profetenzoon, maar ik ben veehouder en kweker van moerbeivijgen. Maar de Here nam mij achter de schapen vandaan, en de Here zei tot mij: Ga heen, profeteer tegen mijn volk Israël.” Amos 7:14-15. God heeft de profeten trouw bevonden en Hij kent hun hart. Hij stelt hen aan als zijn dienaren en waakt over hen. Als ze trouw blijven en niet zichzelf zoeken, krijgen zij gezag in de Geest.

Een profeet heeft onderricht nodig van een andere profeet. Toen David had gezondigd, liet God meteen een andere profeet opstaan om hem terecht te wijzen. Hij zond Nathan naar David om hem te vertellen hoe God de zaak beoordeelde. “Daarop sprak Nathan tot David: Gij zijt die man!” Nadat de profeet hem de situatie had uitgelegd, sprak David tot Nathan: “Ik heb tegen de Here gezondigd”. En Nathan zei tegen David: “De Here heeft uw zonde vergeven: gij zult niet sterven.” 2 Sam. 12:1-13.

Profeten krijgen ook meer te verduren, omdat ze Gods spreekbuis zijn voor de mensen. Dit volgt God nauwkeurig en Hij weet zijn profeten te bewaren. Jezus zelf was een profeet. Elke morgen wekte God zijn oor. Een profeet heeft een bijzonder opmerkzaam oor om het spreken van God op het moment zelf te horen, en laat zich drijven door de heilige Geest om te spreken en te doen wat tot nut is voor de gemeente. “En wij achten het profetische woord (daarom) des te vaster, en gij doet wèl, er acht op te geven als op een lamp, die schijnt in een duistere plaats, totdat de dag aanbreekt en de morgenster opgaat in uw harten. Dit moet gij vooral weten, dat geen profetie der Schrift een eigenmachtige uitlegging toelaat; want nooit is profetie voortgekomen uit de wil van een mens, maar, door de heilige Geest gedreven, hebben mensen van Godswege gesproken.” 2 Pet. 1:19-21. Het profetenwoord ruikt niet naar zweet of de wil van een man. Alleen in deze geest: “Ik ben van gisteren en weet niets,” komt het profetenwoord in alle reinheid naar voren. God laat nooit toe dat de wil van een man de leiding overneemt. Degene die zijn hand naar de ark uitstak, viel dood ter aarde. God zelf zorgt voor het werk van zijn handen, en de gemeente staat in het middelpunt van zijn belangstelling.

Het is niet altijd zo eenvoudig om het doen en laten van een profeet te begrijpen, en waarom hij handelt zoals hij handelt. Hij begrijpt dat zelf ook niet altijd, maar het heeft te maken met Gods werkingen in zijn binnenste. Daarom vermaant ook de Schrift om de profetieën niet te verachten. 1 Tess. 5:20. Door alle tijden heen zijn de profeten gehoond en vervolgd door het volk. Zij stonden in Gods raad en brachten de zonden van hun tijd aan het licht en verkondigden de toekomstige dingen. Zulke woorden vallen alleen in goede aarde bij mensen die met heel hun hart godvrezend willen leven.

Het is vaak het lot van een profeet om dingen te zeggen of te doen die niet voor iedereen zo ‘christelijk’ lijken en ook niet zo gemakkelijk te begrijpen zijn. Maar toch hebben die dingen te maken met Gods gedachten en zijn zorg voor de gemeente. Daarom kan een profeet zich niet op een menselijke manier voegen naar de herder en de leraar in zijn gemeente, maar er hoeft om die reden geen disharmonie in de gemeente te komen. Een profeet moet in veel opzichten wat vrijer staan ten opzichte van de orde in de gemeente dan de andere dienaren van God. Hij moet vrij zijn in zijn geest om te dienen naar de werkingen van de Geest, en de Geest volledige zeggenschap laten hebben over hem. “En de geesten van de profeten zijn aan de profeten onderworpen, want God is geen God van wanorde, maar van vrede.” 1 Kor. 14:32-33. Juist daarom komt hiervan geen tegenstrijdigheid of weerspannigheid, omdat alles bewerkt wordt door Hem, de verlosser van zijn Lichaam.

Er is bijzondere trouw vereist om bewaard te blijven in Gods raad en zich niet te laten vleien door het volk en niet voor het aangezicht van mensen te staan. “En al de profeten profeteerden evenzo: Trek op naar Ramot in Gilead, en gij zult voorspoed hebben; de Here zal het in de macht des konings geven. De bode nu, die Micha was gaan roepen, sprak tot hem: Zie, de profeten hebben eenstemmig gunstig voor de koning gesproken; laat dan toch úw woord zijn als het woord van ieder hunner, en spreek gunstig. Maar Micha zei: Zo waar de Here leeft, voorzeker, hetgeen de Here tot mij zeggen zal, dàt zal ik spreken.” 1 Kon. 22:10-14. Als een profeet zo’n hart en gezindheid heeft, moeten de andere dienaren in de gemeente acht slaan op die profeet. Onder hen die in Gods raad staan, heerst wat dit betreft een goddelijke orde. De andere dienaren van God hebben vaak niet dat begrip van de zaak zoals de profeet heeft gesproken vanuit zijn inzicht en de genade die over hem is. Uit de profeten kiest God enkelen voor zich uit als apostelen. De apostelen zijn gezanten van God en zij hebben alle genadegaven, maar in verschillende mate en volheid.

De dienst van een profeet bestaat erin om de mensen tot God te leiden, zoals ook over Jezus geschreven staat: “Want ook Christus heeft eenmaal voor zondaren geleden als rechtvaardige voor onrechtvaardigen, opdat Hij ons tot God zou brengen: Hij, die tot de dood leed naar het vlees, maar levend gemaakt is naar de geest” 1 Pet. 3:18.

God brengt ons ook in zulke omstandigheden. Dan kan het er voor het menselijk oog uitzien alsof de rechtvaardige onrechtvaardig is. Als dan de onrechtvaardige ook nog voor rechtvaardig wordt aangezien door de gemeente, maakt dat het lijden er niet bepaald minder op voor de profeet.

Als er geen profeet is in een gemeente, kan de gemeente niet gebouwd worden zonder hulp van anderen. Een profeet is bekwaam en heeft een oor voor wat nodig is om een gemeente zo te bouwen dat ieder lid tot groei en ontwikkeling komt. Hij heeft een helder beeld van de gemeente voor ogen en werkt doelbewust zoals Paulus schrijft in Kol. 1:28-29: “Hem verkondigen wij, wanneer wij ieder mens terechtwijzen en ieder mens onderrichten in alle wijsheid, om ieder mens in Christus volmaakt te doen zijn. Hiervoor span ik mij ook in, onder zware strijd, naar zijn werking, die in mij werkt met kracht.”

David was zowel herder als profeet – een zeer gezegende combinatie. Mensen met zulke genadegaven worden vaak tot grote zegen in de gemeente, als ze trouw zijn. Zonder de gezindheid van een herder wordt men gemakkelijk een geestelijke tiran. Het licht wordt nooit gegeven om te heersen en te domineren, maar om te dienen en leven te geven aan de anderen!





Het verschil tussen ware en valse profeten


“Geliefden, vertrouwt niet iedere geest, maar beproeft de geesten, of zij uit God zijn; want vele valse profeten zijn in de wereld uitgegaan. Hieraan onderkent gij de Geest Gods: iedere geest, die belijdt, dat Jezus Christus in het vlees gekomen is, is uit God; en iedere geest, die Jezus niet belijdt, is niet uit God. En dit is de geest van de antichrist, waarvan gij gehoord hebt, dat hij komen zal, en hij is nu reeds in de wereld.” 1 Joh. 4:1-3.

Valse profeten missen het getuigenis van het bloed. Daarom kunnen ze ook niet belijden dat Jezus Christus in het vlees gekomen is. “Dit is Hij, die gekomen is door water en bloed, Jezus Christus, niet slechts met water, maar met het water en met het bloed. En de Geest is het, die getuigt, omdat de Geest de waarheid is. Want drie zijn er, die getuigen: de Geest en het water en het bloed, en de drie zijn tot één. Indien wij het getuigenis der mensen aannemen, het getuigenis van God is meerder, want dit is het getuigenis van God, dat Hij van zijn Zoon getuigd heeft. Wie in de Zoon van God gelooft, heeft het getuigenis in zich; wie God niet gelooft, heeft Hem tot een leugenaar gemaakt, omdat hij niet geloofd heeft in het getuigenis, dat God getuigd heeft van zijn Zoon.” 1 Joh. 5:6-10.

Alle ware profeten hebben het getuigenis van Gods Zoon in zich. Dat betekent dat het Woord vlees is geworden, zodat zij, voor zover het licht schijnt, het leven leiden waarover zij spreken. Hierin ligt het onderscheid tussen ware en valse profeten. De valse profeten verkondigen een evangelie zonder geboden. “En dit is de liefde, dat wij naar zijn geboden wandelen. Dit is het gebod, gelijk gij het van den beginne gehoord hebt, dat gij daarin moet wandelen. Want er zijn vele misleiders uitgegaan in de wereld, die de komst van Jezus Christus in het vlees niet belijden. Dit is de misleider en de antichrist.” 2 Joh. :6-7.

“Wacht u voor de valse profeten, die in schapenvacht tot u komen, maar van binnen zijn zij roofgierige wolven.” Matt. 7:15. De wolf heeft niets te geven. De aard van de wolf is om te nemen. Daarom komen ze het liefst in een schapenvacht, om hun ware aard te verbergen. Jezus gebruikt daarom dit beeld: “Aan hun vruchten zult gij hen kennen: men leest toch geen druiven van dorens of vijgen van distels? Zo brengt iedere goede boom goede vruchten voort, maar de slechte boom brengt slechte vruchten voort. Een goede boom kan geen slechte vruchten dragen, of een slechte boom goede vruchten dragen. Iedere boom, die geen goede vrucht voortbrengt, wordt uitgehouwen en in het vuur geworpen. Zo zult gij hen dan aan hun vruchten kennen.” Matt. 7:16-20.

“Velen zullen te dien dage tot Mij zeggen: Here, Here, hebben wij niet in uw naam geprofeteerd en in uw naam boze geesten uitgedreven en in uw naam vele krachten gedaan? En dan zal Ik hun openlijk zeggen: Ik heb u nooit gekend; gaat weg van Mij, gij werkers der wetteloosheid.” Matt. 7:22-24. De wetteloosheid lag daarin dat zij niet leefden naar het Woord. “Een ieder nu, die deze mijn woorden hoort en ze doet, zal gelijken op een verstandig man, die zijn huis bouwde op de rots.” Matt. 7:24.

Een profeet werkt onvermoeibaar, hij bouwt op, vermaant en bemoedigt. Alle jaren door heeft God profeten gebruikt om de mensen te waarschuwen tegen de zonden van hun tijd. “En de Here zond onder hen profeten om hen tot Zich te doen terugkeren; hoewel dezen hen ernstig waarschuwden, luisterden zij niet.” 2 Kron. 24:19. Door zijn oplettend oog en zijn onbevreesd handelen zal een profeet vaak het bestaande en vertrouwde verstoren. Wie een verlangen naar het leven van God in hun hart hebben, zijn van harte dankbaar voor Gods profeten. Zij verzuchten vaak in hun hart dit gebed: Moge God zijn profeten versterken!

“Wordt de bazuin in een stad geblazen, zonder dat de inwoners opschrikken? Geschiedt er een ramp in een stad, zonder dat de Here die bewerkt? Voorzeker, de Here Here doet geen ding, of Hij openbaart zijn raad aan zijn knechten, de profeten. De leeuw heeft gebruld, - wie zou niet vrezen? De Here Here heeft gesproken, - wie zou niet profeteren?” Amos 3:6-8. Oppervlakkige mensen worden verstoord door het werk van de profeet, terwijl oprechte mensen worden aangezet tot strijd en actie.

Wie zelf geen profeet is, moet 2 Kron. 20:20 ter harte nemen: “Gelooft in de Here, uw God, en gij zult bevestigd worden, gelooft in zijn profeten en gij zult voorspoedig zijn.”





De stad op de berg


“Gij zijt het licht der wereld. Een stad, die op een berg ligt, kan niet verborgen blijven.” Matt. 5:14. Wat vlees en bloed niet heeft geopenbaard, maar wat de Vader gesproken heeft, dat is wat de stad op de berg bouwt. “Gaat in door de enge poort, want wijd is [de poort] en breed de weg, die tot het verderf leidt, en velen zijn er, die daardoor ingaan; want eng is de poort, en smal de weg, die ten leven leidt, en weinigen zijn er, die hem vinden.” Matt. 7:13-14.

“Toen zei Jezus tot zijn discipelen: Indien iemand achter Mij wil komen, die verloochene zichzelf en neme zijn kruis op en volge Mij. Want ieder, die zijn leven zal willen behouden, die zal het verliezen; maar ieder, die zijn leven verloren heeft om Mijnentwil, die zal het vinden.” Matt. 16:24-25.

Wil iemand ingaan door de enge poort, dan moet hij zijn leven in deze wereld opgeven omwille van Jezus. Dan ligt de weg naar het leven voor hem open en leert hij Jezus kennen als heer. “Nu gij Christus Jezus als Here aanvaard hebt, wandelt in Hem.” Kol. 2:6. We komen op de weg ten leven waar Hij hoofd en heer wordt. Paulus beschrijft deze weg ten leven als volgt: “Want indien gij naar het vlees leeft, zult gij sterven; maar indien gij door de Geest de werkingen des lichaams doodt, zult gij leven.” Rom. 8:13. Dus als we door de Geest de werkingen van het lichaam doden, zullen we leven; daardoor leren we Jezus kennen als hoofd.

Op deze weg is het absoluut noodzakelijk om alles te hebben opgegeven. Dat wat iemand niet heeft opgegeven, zal hem hinderen in het doen van Gods wil. De brede weg leidt niet ten leven. Je kunt vergeving van zonden ontvangen door Jezus’ zoenoffer, zodat je niet verloren gaat, maar daarmee kom je niet tot het leven! De godsdienstige wereld is hierover zeer misleid in haar gedachten. Veel mensen zullen ook niet eens vergeving van zonden ontvangen, omdat ze niet in de liefde blijven. Velen zijn misleid en geloven dat hun zonden vergeven zijn, ondanks het feit dat ze bijvoorbeeld iets tegen elkaar hebben. Dit is een ernstige dwaling.

Willen we op de nieuwe en levende weg wandelen, dan moeten we Hem leren kennen als hoofd. Dat betekent dat we leren om in ons binnenste de stem van de Geest te horen en daaraan gehoorzaam te zijn. Dan krijgen we deel aan groei en ontwikkeling. “En Hij is het hoofd van het lichaam, de gemeente. Hij is het begin, de eerstgeborene uit de doden, zodat Hij onder alles de eerste geworden is.” Kol. 1:18. Jezus is het begin; Hij bracht zijn gemeente voort toen Hij stierf aan het kruis op Golgota. “Ook u, die eertijds vervreemd en vijandig gezind waart blijkens uw boze werken, heeft Hij thans weer verzoend, in het lichaam zijns vlezes, door de dood, om u heilig en onbesmet en onberispelijk vóór Zich te stellen.” Kol. 1:21-22.

Deze verzoening is een groot geheimenis en Paulus werkte eraan om de heerlijkheid hiervan duidelijk te maken. Door dit werk ontstaat Jezus’ bruid en een gemeente die als een lichaam functioneert, in volkomen harmonie. “Het geheimenis, dat eeuwen en geslachten lang verborgen is geweest, maar thans geopenbaard aan zijn heiligen. Hun heeft God willen bekendmaken, hoe rijk de heerlijkheid van dit geheimenis is onder de heidenen: Christus in u, hoop der heerlijkheid.” Kol. 1:26-27.

Christus in ons is onze persoonlijke vorming om Hem gelijk te worden. Christus onder ons is de broederschap die Christus als hoofd van het lichaam – door zijn werkingen – heilig, rein en onberispelijk voor zijn aangezicht stelt. Dit zijn de eerstelingen onder Gods schepselen. Jak. 1:18.

“Laat niemand u de prijs doen missen door gewilde nederigheid en engelenverering, als ingewijde in wat hij heeft aanschouwd, zonder reden opgeblazen door zijn vleselijk denken, terwijl hij zich niet houdt aan het hoofd, waaruit het gehele lichaam, door pezen en banden ondersteund en samengehouden, zijn goddelijke wasdom ontvangt.” Kol. 2:18-19.

Sommigen verhogen zich tot leider, en zij besturen zoals zij dat zelf willen. De schapen krijgen de indruk dat ze welgevallig zijn als ze doen wat de leider wil. Ze geloven dus dat ze op grond van de zegen van de leider op de goede weg zijn, maar daardoor worden ze misleid en missen ze de prijs. Zulke verheven leiders leiden de schapen af van het hoofd en plaatsen hun eigen persoon voor Christus. Dan zijn ze rovers die de schapen wegroven van de ware herder die echte zorg voor hen heeft, weg van Christus die het hoofd is van de gemeente. In dit licht bezien, is het niet verwonderlijk dat Johan O. Smith het als zijn belangrijkste werk hier op aarde zag om zich in al zijn werk te beijveren om ieder afzonderlijk in verbinding te brengen met het hoofd.





Zichzelf verloochenen


Veel mensen ontzeggen zich zeer veel zonder zichzelf te verloochenen. Datgene waarin zij zich verloochenen, versterkt hun “ik”, en daarmee voelen ze zich beter dan de rest. Zulke mensen hebben niet langer Christus als hoofd. Daarom vermaant God ook: “Neem u ervoor in acht, dat gij uw brandoffers niet brengt op elke willekeurige plaats!” Deut. 12:13. Van nature ligt het heel dichtbij om zichtbaar te willen zijn. Daarom vermaant Jezus ons nadrukkelijk hierover in de Bergrede: “Ziet toe, dat gij uw gerechtigheid niet doet voor de mensen, om door hen opgemerkt te worden; want dan hebt gij geen loon bij uw Vader, die in de hemelen is. Wanneer gij dan aalmoezen geeft, laat het niet voor u uitbazuinen, zoals de huichelaars doen in de synagogen en op de straten, om door de mensen geroemd te worden. Voorwaar, Ik zeg u, zij hebben hun loon reeds. Maar laat, als gij aalmoezen geeft, uw linkerhand niet weten wat uw rechter doet, opdat uw aalmoes in het verborgene zij, en uw Vader, die in het verborgene ziet, zal het u vergelden. En wanneer gij bidt, zult gij niet zijn als de huichelaars, want zij staan gaarne in de synagogen en op de hoeken der pleinen te bidden, om zich aan de mensen te vertonen. Voorwaar, Ik zeg u, zij hebben hun loon reeds. Maar gij, wanneer gij bidt, ga in uw binnenkamer, sluit uw deur en bid tot uw Vader in het verborgene; en uw Vader, die in het verborgene ziet, zal het u vergelden.” Matt. 6:1-6.

“Dit toch is, al staat het in een roep van wijsheid met zijn eigendunkelijke godsdienst, zijn nederigheid en zijn kastijding van het lichaam, zonder enige waarde en dient slechts tot bevrediging van het vlees.” Kol. 2:23. Alle godsdienst volgens onze eigen opvattingen heeft voor God geen waarde. Die dient alleen maar tot bevrediging van het vlees. Er is een brandende ijver voor nodig om dit allemaal uit te roeien, zodat het lichaam een tempel wordt voor de heilige Geest. “Gij zult alle plaatsen volkomen vernietigen, waar de volken, wier gebied gij in bezit neemt, hun goden gediend hebben, op hoge bergen en op heuvels en onder elke groene boom.” Deut. 12:2.

“Daar wij dan weten, hoezeer de Here te vrezen is, trachten wij de mensen te overtuigen; voor God echter is ons bedoelen openbaar en, naar ik hoop, is het ook in uw geweten openbaar.” 2 Kor. 5:11. Zoals we zien, houdt dit vers duidelijk verband met wat ervoor en erna staat. Het is duidelijk dat wie mensen wint, ook gemakkelijk aanzien bij de mensen krijgt. Daarom zijn de motieven in onze arbeid voor de mensen heel verschillend. Voor God was Paulus openbaar in wat hij deed. Het was voor hem een zaak van het hart. Hij hoopte om ook openbaar te kunnen zijn voor het geweten van de anderen. Hij begeerde niet hun aardse eigendommen, maar wilde hun harten winnen voor God. Hij wist hoezeer de Here te vrezen is, en dat hij op een dag voor de rechterstoel van Christus geopenbaard zou worden om terug te krijgen wat er in zijn lichaam verricht was – goed of slecht. Hij had de beweegredenen van zijn hart onderzocht en afgerekend met alle egoïsme. Daarom kon hij zeggen: “Want de liefde van Christus dringt ons, daar wij tot het inzicht gekomen zijn, dat één voor allen gestorven is. Dus zijn zij allen gestorven. En voor allen is Hij gestorven, opdat zij, die leven, niet meer voor zichzelf zouden leven, maar voor Hem, die voor hen gestorven is en opgewekt.” 2 Kor. 5:14-15.

Je kunt je afvragen: waarom schrijft hij niet “leven voor de ander”, maar “voor Hem”? In de praktijk betekent dit immers dat we voor de ander leven, maar toch schrijft hij dat we voor Hem moeten leven. Dat doet hij opdat we in ons werk voor de mensen geen slaven van mensen zullen worden. Velen zijn slaven van mensen geworden, omdat ze bij wereldse mensen de naam wilden hebben dat ze goede christenen zijn. Daardoor verliezen ze de verbinding met het hoofd, met Hem die voor hen gestorven is en opgewekt. “En zij gaven zich – zoals wij niet hadden durven verwachten – eerst aan de Here en door de wil van God ook aan ons.” 2 Kor. 8:5. Wij kunnen ons niet aan de mensen geven op de manier die zij verlangen, want dan ligt het voor de hand dat we slaven van mensen worden. Jezus had het zo: “Toen zei Ik: zie, hier ben Ik – in de boekrol staat van Mij geschreven – om uw wil, o God, te doen.” Hebr. 10:7.

Als wij tot Jezus komen op dezelfde wijze als Hij tot zijn Vader kwam, wordt Jezus heer. Dan kunnen we horen wat de Geest in onze harten spreekt, zodat we ons aan de mensen kunnen geven zoals God het wil. Dan zijn we vrij van de mensen, terwijl we hen dienen. God is het, die om zijn welbehagen zowel het willen als het werken in ons werkt.





Vreemd vuur


“En de zonen van Aäron, Nadab en Abihu, namen ieder zijn vuurpan, deden daar vuur in en legden daar reukwerk op; zo brachten zij vreemd vuur voor het aangezicht des Heren, hetgeen Hij hun niet geboden had. Toen ging er vuur uit van de Here en dit verteerde hen, zodat zij stierven voor het aangezicht des Heren. En Mozes zei tot Aäron: Dit is het, wat de Here gesproken heeft: aan degenen die Mij het naaste staan, zal Ik Mij de Heilige betonen en ten aanschouwen van het gehele volk zal Ik Mij verheerlijken. En Aäron zweeg.” Lev. 10:1-3.

Vreemd vuur is gevaarlijk omdat het oncontroleerbaar is. Als vuur vrij en ongecontroleerd brandt, brengt het de mensen ongeluk en verwoesting. Maar een vuurplaats zorgt voor warmte, zegen en gemeenschap. Zo is het ook met de tong. Jak. 3:6. De tong is een vuur dat tot grote zegen is, als die in verbinding staat met het Koninkrijk der hemelen en de wetten die daar gelden voor opbouw. We zijn ertoe geroepen om met betoon van Geest en kracht te spreken. We merken dat Gods Geest daarin mee is en zijn getuigenis geeft over reinheid en vrijheid van de zonde. Zo zijn er ook veel voorbeelden uit de wereldgeschiedenis van mensen die vervuld waren met vuur van beneden, die met hun vurige toespraken hun eigen belang hebben gezocht en mensenzielen hebben misleid. Zulke mensen hebben er aan bijgedragen dat volkeren en landen verwoest werden.

Vreemd vuur komt de gemeente binnen door mensen die hun eigen belang zoeken en iets voor zichzelf willen. Sommige mensen nemen veel te grote taken op zich, die buiten hun gezalfde gebied liggen. Misschien spreken zij tegen uiterlijke dingen en willen zij dingen rechtzetten, waar alleen de vaders in Christus genade voor krijgen. Vaak komt hun menselijke sterkte uitdrukkelijk naar voren, en dat is niet opbouwend om naar te luisteren. Ook al kun je spreken met wijsheid en kennis en kun je vurig en warm spreken over de geheimenissen van Christus, toch ben je niets als je geen liefde hebt. Dat wil zeggen, dat je zelf niet doet waarover je zo warm spreekt. Ondanks dat het juist en correct is wat je zegt, ben je toch een valse profeet. Dan leidt men in de regel mensen naar zichzelf in plaats van naar Christus die het hoofd is. Dit is de oorzaak van veel onrust in het gemeenteleven van veel groeperingen.

De Here zal zijn heiligheid openbaren in de mensen die zich dicht bij Hem houden. Als het motief voor iemands dienst niet is om de heiligheid van de Here te openbaren, dan dwaalt zo iemand en hij misleidt anderen. Dan wordt alles aangestuurd door het “ik”. Hiervan kennen we helaas meerdere voorbeelden. “Ik heb aan de gemeente een en ander geschreven; maar Diotrefes, die onder hen de eerste tracht te zijn, ontvangt ons niet. Daarom zal ik, als ik kom, herinneren aan zijn werken, die hij doet, daar hij met boze woorden tegen ons zwetst; en hiermee nog niet voldaan, ontvangt hij zelf de broeders niet en weerhoudt ook hen, die het wel willen doen, en hij werpt hen uit de gemeente.” 3 Joh. 9-10.

Diotrefes leidde de schapen naar zichzelf en wilde niets weten van Johannes en de andere broeders. Hij verhinderde de mensen die graag in de gemeenschap wilden komen en wierp ze zelfs uit de gemeente. Iedereen die iets bijzonders wil zijn, zoekt zijn eigen belang. Deze personen gebruiken hun genadegaven om te heersen over de mensen en macht over hen te krijgen. Met hun verstand kunnen ze zich de leer gemakkelijk eigen maken, maar daarbij zijn ze sterk in zichzelf. Het is zwakheid om te capituleren voor hun sterkte en zich onder hen te buigen. Men zou vast moeten staan en hen broederschap moeten geven, zodat die sterkte gebogen kan worden en tot zegen wordt. Mensen die sterk zijn in zichzelf vertegenwoordigen het grootste gevaar dat de gemeente kan verwoesten, wanneer zij macht zouden krijgen. Zij brengen bijeen tot zichzelf en zoeken niet de zaak van Christus. Daarom is het belangrijk om hen gericht te behandelen en vanaf het begin af te rekenen met dit soort wildgroei. “Ik ga er dus van uit dat, wil het geheel niet verwilderen, men gesnoeid moet worden, en wel op tijd,” schrijft Johan O. Smith.

Je kunt denken dat je de dingen helder ziet, maar wie zichzelf zoekt, kan heel gemakkelijk de dingen aanpakken op een manier die de plaats van de herder in de gemeente verzwakt. Het is heel goed mogelijk dat de herder de zaken ook duidelijk ziet, maar hij werkt misschien meer in stilte om het zwakke te versterken en het kreupele te genezen. We moeten in zulke omstandigheden voorzichtig zijn om niet de wetten in het lichaam van Christus geweld aan te doen. We kunnen beter aanvullen wat nog ontbreekt, dan anderen te gaan tegenwerken. Wat dat betreft kunnen we leren van de geschiedenis van Absalom en David.

“Hierna schafte Absalom zich een wagen en paarden aan, benevens vijftig mannen die voor hem uit moesten lopen. Geregeld ging Absalom des morgens vroeg aan de kant van de weg naar de poort staan. Dan riep Absalom ieder toe, die een rechtsgeding had en tot de koning wilde gaan om recht, en vroeg: Uit welke stad zijt gij? Als hij dan antwoordde: Uw knecht komt uit deze of die stam van Israël, dan zei Absalom tot hem: Zie, uw zaken zijn goed en recht, maar van de zijde des konings is er niemand die naar u luistert. Ook zei Absalom: "Stelde men mij maar als rechter in het land aan! Dan zou ieder die een geding of een rechtszaak heeft, tot mij komen, en ik zou hem recht verschaffen. Wanneer iemand naderde om zich voor hem neer te buigen, dan strekte hij zijn hand uit, greep hem en kuste hem. Op deze wijze deed Absalom met alle Israëlieten die om recht tot de koning kwamen, en zo stal Absalom het hart der mannen van Israël.” 2 Sam. 15:1-6.

In hun begeerte naar eigen eer en om hun eigen persoon voor het voetlicht te brengen, komen degenen die zo dienen in opstand tegen de levende God en zijn wil. Zij zijn als roofgierige wolven. Het ligt in de aard van een wolf om te grijpen en te verscheuren. Hij heeft niets te geven. Om schade te kunnen toebrengen aan de gemeente van Christus heeft de wolf een schapenvacht nodig om aan de macht te komen. “Wacht u voor de valse profeten, die in schapenvacht tot u komen, maar van binnen zijn zij roofgierige wolven.” Matt. 7:15. Gods ware profeten spannen zich in om de beste weiden te vinden voor hun schapen, en zij staan op wacht voor de valse profeten, zodat die geen macht krijgen. Zij zijn geofferd en hebben zich met heel hun leven aan de wil van God overgegeven. Zij zoeken niet hun eigen belang, maar reinigen zich van alle egoïsme. Het is dus niet verwonderlijk dat God voor hen zal zorgen, nu en tot in eeuwigheid!





Urim en Tummim


Door de urim en tummim kon men de Here raadplegen. Urim en tummim zijn licht en volmaaktheid. De mensen zijn door de zonde in vele moeilijkheden gekomen. Ze zijn in grote nood en voelen zich gevangen in Satans strikken. Velen hopen iemand tegen te komen die hen kan helpen, iemand tot wie zij zich kunnen wenden, die hen de weg naar vrijheid kan wijzen.

In het dagelijkse leven is dit eenvoudig te begrijpen, als we ons een man voorstellen die een huis wil bouwen. Hij zal vaak in situaties komen waarin hij niet weet hoe hij de dingen moet aanpakken. Als hij ootmoedig is, zal hij graag advies vragen aan een ervaren bouwkundige en dan zal hij diens advies ter harte nemen. Dan wordt het eenvoudig, en dan weet hij hoe hij de bouw aan moet pakken om een degelijk en goed bouwwerk te realiseren. Hij zal merken dat het wijs was om de raad van de bouwkundige op te volgen. Daardoor krijgt hij ook zelf meer begrip en inzicht. Als hij ootmoedig blijft en om raad blijft vragen, kan hij zelf op een dag ook een ervaren bouwer zijn!

“Zijn ziel nadert tot de groeve, zijn leven tot de dodende machten. Indien een engel hem terzijde staat, een voorspraak, een uit duizend, om een mens zijn onschuld te kennen te geven, dan zal Hij Zich zijner erbarmen en zeggen: Bevrijd hem, dat hij niet in de groeve dale, de losprijs heb Ik verkregen.” Job 33:22-24. Het is altijd moeilijk geweest om een dergelijk persoon te vinden. “Van Levi zei hij: Uw Tummim en Urim behoren de man toe, die uw gunstgenoot is, die Gij bij Massa op de proef gesteld hebt, met wie Gij getwist hebt bij de wateren van Meriba; die van zijn vader en zijn moeder zei: ik zie hen niet; zijn broeders wilde hij niet kennen en van zijn kinderen wilde hij niet weten. Want hij onderhield uw woord en bewaarde uw verbond.” Deut. 33:8-9.

Omdat hij Gods wet liefhad en Gods woord onderhield, werd hij zo besneden en vrij om de hoogste God te dienen. Hoeveel mensen zijn zo blij met Gods woord dat ze het in geest en waarheid zo hebben? We begrijpen dat dat er niet veel zijn! Uw Urim en Tummim behoren uw gunstgenoot toe – dat is een profetie over Jezus Christus. Het is duidelijk dat als God Jezus uit de hemel gezonden had met al de wijsheid en kracht die Hij als bouwmeester bij de Vader had, dan hadden wij dat in principe kunnen begrijpen. Jezus moest echter een heel andere opleiding doorlopen om zijn hogepriesterlijke taak te kunnen uitvoeren.

“Want elke hogepriester, die uit de mensen genomen wordt, treedt voor de mensen op bij God, om gaven en offers te brengen voor de zonden. Hij kan tegemoetkomend zijn jegens de onwetenden en dwalenden, daar hij ook zelf met zwakheid omvangen is, die hem verplicht evenzeer als voor het volk, voor zichzelf offers voor de zonden te brengen. En niemand matigt zichzelf die waardigheid aan, maar men wordt ertoe geroepen door God, zoals immers ook Aäron. Zo heeft ook Christus Zichzelf niet de eer toegekend hogepriester te worden, maar Hij, die tot Hem sprak: Mijn Zoon zijt Gij; Ik heb U heden verwekt.” Hebr. 5:1-5.

Jezus werd ook geen hogepriester omdat Hij Gods Zoon was. Hij moest de weg daar naartoe gaan. Hij moest zoals de kinderen deel krijgen aan bloed en vlees en de gehoorzaamheid leren door het lijden. Hier werd de weg smal, zoals we lezen in vers 7 tot 10: “Tijdens zijn dagen in het vlees heeft Hij gebeden en smekingen onder sterk geroep en tranen geofferd aan Hem, die Hem uit de dood kon redden, en Hij is verhoord uit zijn angst, en zo heeft Hij, hoewel Hij de Zoon was, de gehoorzaamheid geleerd uit hetgeen Hij heeft geleden, en toen Hij het einde had bereikt, is Hij voor allen, die Hem gehoorzamen, een oorzaak van eeuwig heil geworden, door God aangesproken als hogepriester naar de ordening van Melchisedek.”

Melchisedek was Gods Zoon daarin gelijk, dat hij geen vader of moeder had. Niemand had vat op hem, geen familie, vriend of wie dan ook. Wanneer wij over Jezus’ opleiding tot hogepriester lezen en dat ook wij geroepen zijn om een koninklijk priesterschap te zijn en Hem na te volgen, schrijft de schrijver van de Hebreeënbrief: “Hierover hebben wij veel te zeggen, maar het is moeilijk uit te leggen, omdat gij traag zijt geworden in het horen.” Hebr. 5:11. De Hebreeën waren traag geworden om te luisteren naar wat God eerder gesproken had door de hogepriester. Daarom hadden ze geen vooruitgang geboekt en daarom bevonden ze zich bij de eerste beginselen van Gods woord. Ze hadden melk nodig en verdroegen geen vast voedsel. Ze hadden moeten groeien, zodat ook zij gehoorzaamheid zouden leren uit wat ze moesten lijden, en door het gebruik van Gods woord geoefende zintuigen zouden krijgen om te onderscheiden tussen goed en kwaad. Wij zijn geroepen om Jezus na te volgen als priesters in het priesterschap van Melchisedek. Als ik alles opgeef, word ik een discipel; dan is er niets meer wat mij nog hindert. Dan kan God mij leiden, en dan krijg ook ik de urim en tummim, zodat ik op dezelfde wijze als Paulus een offerpriester van Jezus Christus word. De offers waar de heidenen op gewezen werden, waren in het leven van Paulus al veel eerder aangewezen, zodat hij tot licht en volmaaktheid was gekomen en daardoor in de heilige dienst van het evangelie Gods kon staan. Door zijn spreken kon hij de heidenen ertoe brengen om een welgevallig offer te worden, geheiligd door de heilige Geest. Zulke dienaren hebben allemaal hun roem in Christus Jezus in hun dienst voor God. Zij hebben Urim en Tummim en kunnen meehelpen om mensen te bevrijden. Zij worden zelf gedood naar het vlees en zij worden levend gemaakt naar de geest. Dat wil zeggen dat ze licht en volmaaktheid hebben, zodat ze mensen tot God kunnen leiden.

Om dit werk uit te voeren moest Jezus zelf zondoffers brengen, niet alleen voor het volk, maar ook voor zichzelf. Hebr. 5:3. Het is duidelijk dat er in zijn lichaam offers gebracht moesten worden om altijd in de liefde bewaard te kunnen blijven. De zonde moest de dood vinden, opdat Hij dit werk voor ons zou kunnen doen. Als Jezus niet in de liefde was gebleven, en kwaad was geworden op degenen die Hij moest dienen, dan had Hij hen niet tot God kunnen brengen, en dan had Hij niet zijn werk als hogepriester naar de ordening van Melchisedek kunnen volbrengen. Wij zouden dan allemaal in onze zonden gestorven zijn.

“Zij onderwijzen Jakob uw verordeningen, Israël uw wet; zij doen reukwerk in uw neus opstijgen en leggen het brandoffer op uw altaar. Zegen, Here, zijn kracht en zie het werk zijner handen met welgevallen aan. Verpletter de lendenen van zijn tegenstanders en van wie hem haten, zodat zij niet meer kunnen opstaan.” Deut. 33:10-11.

Alleen wie in waarheid besneden en geheiligd zijn, en wie deze drang en dit discipelhart hebben, kunnen de taak verrichten om Jakob Gods verordeningen te onderwijzen, en Israël zijn wet. Wij zien dat op deze mensen een extra krachtige zegen rust. Ook ik wil zeggen: Moge het werk van zulke mannen gezegend zijn tot in eeuwigheid, dat hun kracht gezegend kan worden en hun daden u behagen, o God! Wij zien ook dat het verschrikkelijk is om vijand te worden van zulke mannen. “Verpletter de lendenen van zijn tegenstanders en van wie hem haten, zodat zij niet meer kunnen opstaan.” Als er mensen zijn die men niet als vijand moet hebben, zijn het wel dezen. Het gaat verschrikkelijk verkeerd met hen die vijanden zijn van zulke mannen Gods.

Door trouwe navolging en gehoorzaamheid aan de Geest kan Jezus als hogepriester de offers aanwijzen, zodat ook wij door lijden gehoorzaamheid leren. Dan zullen ook wij merken dat de weg smal is. Wij krijgen gemeenschap met Hem, die onder sterk geroep en tranen gebeden en smekingen geofferd heeft aan Hem, die Hem kon redden, ook al zal er altijd een verschil blijven tussen Hem die de weg baande en ons die Hem navolgen op deze weg.





Een koninklijk priesterschap


“Want deze Melchisedek, koning van Salem, priester van de allerhoogste God, die Abraham bij zijn terugkeer na het verslaan van de koningen tegemoet kwam en hem zegende, aan wie ook Abraham een tiende van alles gegeven heeft, is vooreerst, volgens de uitlegging van zijn naam: koning der gerechtigheid, vervolgens ook: koning van Salem, dat is: koning van de vrede; zonder vader, zonder moeder, zonder geslachtsregister, zonder begin van dagen of einde des levens, en, aan de Zoon van God gelijkgesteld, blijft hij priester voor altoos.” Hebr. 7:1-3.

Melchisedek is aan de Zoon van God gelijkgesteld, daarmee is Jezus hogepriester in het priesterschap van Melchisedek, en wij zijn geroepen om ook priesters te zijn in dezelfde ordening. Geen van hen is dit geworden vanwege een wet met een voorschrift over vleselijke afkomst, zoals het geval was bij het nageslacht van Levi. Zolang men aangesteld is door mensen, zal er altijd strijd en rivaliteit zijn. Dit leidt alleen maar tot aardse eer en menselijk gewin. Daarom kan men door te studeren ook geen priester worden in de ordening van Melchisedek. Daartoe moet je wedergeboren worden.

Jezus kwam zelf niet uit de stam van Levi. Dus dat was niet de reden waarom Hij priester werd. Hij kwam uit de stam van Juda. Hij was priester krachtens een onvernietigbaar leven, doordat Hij zichzelf offerde in de kracht van een eeuwige Geest. “Het is immers duidelijk, dat onze Here uit Juda is gesproten, ten aanzien van welke stam Mozes met geen woord van priesters gerept heeft. En nog veel duidelijker wordt het, als naar het evenbeeld van Melchisedek een andere priester opstaat, die dit niet geworden is krachtens een wet met een voorschrift betreffende vleselijke (afkomst), maar krachtens een onvernietigbaar leven. Want van Hem wordt getuigd: Gij zijt priester in eeuwigheid naar de ordening van Melchisedek.” Hebr. 7:14-17.

Hij neemt het eerste weg – namelijk de offers buiten het lichaam waartoe Levi was aangesteld – en stelde het tweede in: het offeren in het lichaam. Toen kon Hij zeggen: Hier ben ik God, om uw wil te doen. “Daarom zegt Hij bij zijn komst in de wereld: Slachtoffer en offergave hebt Gij niet gewild, maar Gij hebt Mij een lichaam bereid; in brandoffers en zondoffers hebt Gij geen welbehagen gehad. Toen zei Ik: zie, hier ben Ik – in de boekrol staat van Mij geschreven – om uw wil, o God, te doen. In de aanhef zegt Hij: Slachtoffers en offergaven, brandoffers en zondoffers, hebt Gij niet gewild, noch daarin een welbehagen gehad, hoewel zij naar de wet gebracht worden. Maar daarna heeft Hij gezegd: Zie, hier ben Ik om uw wil te doen. Hij heft het eerste op, om het tweede te laten gelden.” Hebr. 10:5-9. Op dezelfde manier zijn wij geroepen om Hem na te volgen. Wij zijn een koninklijk priesterschap, geroepen om zijn deugden te verkondigen.

In het oude verbond waren de koning en de priester twee verschillende personen. Zij waren in veel opzichten aan elkaar verbonden in hun dienst voor God. Zij waren afhankelijk van elkaar. Jezus was van niemand afhankelijk. Door zichzelf te offeren kreeg Hij ook de macht van een koning, zodat Hij Gods wil kon doen. Wij hebben hier dezelfde roeping gekregen. Als wij met de wil van het vlees en van de gedachten de dood van Christus binnengaan, dan zal Jezus’ leven in ons tevoorschijn komen, zodat ook wij koninklijke macht hebben.

“Want indien gij naar het vlees leeft, zult gij sterven; maar indien gij door de Geest de werkingen des lichaams doodt, zult gij leven.” Rom. 8:13. Wie zo leven, worden priesters voor God, en zij hebben kracht om Gods wil uit te voeren. Zij worden een wapen van de gerechtigheid voor God, zodat zowel de koning als de priester tot uitdrukking komen in één en dezelfde persoon. “Stelt uw leden niet langer als wapenen der ongerechtigheid ten dienste van de zonde, maar stelt u ten dienste van God, als mensen, die dood zijn geweest, maar thans leven, en stelt uw leden als wapenen der gerechtigheid ten dienste van God.” Rom. 6:13. De kracht van een onvernietigbaar leven komt voort uit het leven van zulke mensen. Dit is het priesterschap van Melchisedek in het nieuwe verbond.

Ik geloof dat het in veel opzichten voor de broeders en zusters het eenvoudigste is om priester te zijn, omdat ze het verstaan om hun eigen leven te offeren en daardoor bewaard blijven in het goede. Het is misschien wat moeilijker om koning te zijn en te zeggen wat gezegd moet worden en te doen wat gedaan moet worden. Het lijkt vaak niet zo christelijk om rechtvaardigheid te handhaven, maar in het belang van onze broeders en vrienden is het wel nodig. Zulke koninklijke priesters zijn door God aangesteld. Daarom stellen ze zichzelf niet op de voorgrond, maar ze duiken op om iemand te zegenen in zijn strijd. Zo’n dienst weiger ik niet, zegt David. Het is als de goede olie die neervloeit op de baard. Waar zulke personen opduiken, zulke priesters in de ordening van Melchisedek, daar is het fris en gezegend. Zij houden nooit lange theoretische en theologische verklaringen vanuit hun eigen gedachtespinsels en kennis. Integendeel, lang geleden hebben ze de zolder grondig opgeruimd en al het oude gedachtegoed de trap af gedragen en in de vuilcontainer gegooid. Zij zijn in staat om korte en met geest gevulde toespraken te houden, vol van kracht en hemelse vitamines. Ze komen eenvoudig vanuit de eeuwigheid en kunnen mensen zegenen die op weg zijn naar de hemel, op dezelfde wijze als Melchisedek Abraham zegende en hem tegemoet kwam met brood en wijn na zijn overwinning op de koningen van Sodom.

Naar de uitleg van zijn naam is hij in de eerste plaats koning van de gerechtigheid. Het was rechtvaardig van Melchisedek om Abraham tegemoet te gaan, want Abraham had niet voor zichzelf of het zijne gestreden. In zijn hart had hij vurige liefde voor zijn neef Lot. Als Abraham afgunstig was geweest of iets kwaads tegen Lot in de zin had gehad omdat Lot het beste had gekozen, dan had Abraham niet zo gehandeld. Dan had hij Lot eenvoudig de rug toegekeerd toen hij zag dat Lot in moeilijkheden kwam. De zegen die Abraham van Melchisedek ontving was zo sterk en krachtig dat Abraham ook het goede wist te kiezen toen de koningen hem het goud en zilver wilden geven, om zelf de mensen te kunnen houden. “Maar Abram zei tot de koning van Sodom: Ik zweer bij de Here, bij God, de Allerhoogste, de Schepper van hemel en aarde: Zelfs geen draad of schoenriem, ja niets van het uwe zal ik nemen, opdat gij niet kunt zeggen: Ik heb Abram rijk gemaakt!” Gen. 14:22-23.

Het hoort ook bij het priesterschap van Melchisedek om volledig te vertrouwen op wat God zal doen. Hij verwachtte geen erfenis en was niet aan iets van de aarde gebonden. Hij had geen vader en moeder op menselijke wijze, en daarom was hij in staat om Gods wil te doen. Daarin is hij ook Gods Zoon gelijk. Door trouw in het licht te wandelen behoort men vrij te worden van alle sympathie en antipathie, zodat niets van deze stof (voor de één en tegen de ander) zich vermengt met iemands dienst. Wij behoren de werkingen van de Geest te volgen en te werken waar Gods interesses liggen. Wie door God wordt gezegend, zal ook gezegend worden door priesters in het priesterschap van Melchisedek.

Koning zijn naar het priesterschap van Melchisedek bestaat niet alleen uit het opkomen voor het evangelie en het verdedigen van de waarheden van het evangelie. Dat is er uiteraard wel een onderdeel van. De koninklijke rechtvaardigheid die ontstaat uit de kracht van een eeuwig leven, straalt in alle omstandigheden van het leven als Sion in haar pracht. Zulke personen hebben er bijvoorbeeld een zintuig voor om vrijgevig te zijn en goed te doen. Zij hebben kracht en waardigheid om hun goedheid gestalte te geven. God zorgt ervoor dat zij geen bedelaars worden, maar geeft hun de middelen, juist om ook in aardse zaken te kunnen zegenen. Zij zien nauwlettend toe dat niemand onrecht lijdt – dat de hoogten geslecht worden en de dalen verhoogd. Omdat hun hart volkomen rein is van afgunst en het zoeken van eer van mensen, hebben ze altijd zegen te geven aan alle mensen. Ze zijn er als eerste bij om een ander eer te bewijzen. Iedereen kan merken dat zij een zegen naar Gods wil meebrengen en het hart van hun broeder of zuster zalven.

Het is bijna verbazend hoe zij het verborgene bij de medemens kennen, en hoe zij het verborgen leven met Christus in God leiden. Zij zijn geheel onafhankelijk van uiterlijk dienstbetoon en de glans waar de mensen zo vaak tegen opkijken. Het doet bijzonder goed om met zulke personen samen te zijn. Ook al hebben sommigen het gevoel dat ze streng of hard zijn, toch zijn zij de beste mensen om mee om te gaan. Zulke personen zullen altijd je vriend zijn en een trouwe helper en steun in tijden van nood. Als je belang hecht aan goede vrienden (die een grote rijkdom betekenen) dan moet je binnengaan in dit priesterschap van Melchisedek. In dat priesterschap kan God zijn weg met jou gaan. Hij kan jou in zijn hand vormen zoals Hij dat wenst. Dit is de koninklijke weg die het rijk van God binnenleidt, de nieuwe en levende weg die al vanaf het begin de weg van de helden is geweest. Hier heeft Jezus zelf gewandeld en ook degenen die Hem navolgen. Zij hebben bergen met hemelse schatten opgegraven: het erfdeel van de heiligen in het licht. Bij hen brandt het hart voor alles wat rein en heilig is. Jij die mede-erfgenaam bent: volg deze weg, dan ga je eeuwig leven en heerlijkheid binnen.

Persoonlijk kreeg ik genade om al in mijn jonge jeugd in dit priesterschap binnen te gaan. Dat heeft ervoor gezorgd dat ik in gemeenschap ben gekomen met de beste mensen die leven, en ik heb een onvoorstelbaar rijk en heerlijk leven gekregen.

Een goede koning heeft zijn volk voor ogen en heeft de oprechte wens om het goed te maken voor de mensen. Op dezelfde manier hebben de koninklijke priesters in de gemeente ook niet de behoefte om zelf gediend te worden, maar ze willen dienen en tot zegen zijn zoals de Meester. “Zo is het onder u niet. Maar wie onder u groot wil worden, zal uw dienaar zijn, en wie onder u de eerste wil zijn, zal uw slaaf zijn; gelijk de Zoon des mensen niet gekomen is om Zich te laten dienen, maar om te dienen en zijn leven te geven als losprijs voor velen.” Matt. 20:26-28. Hun verlangen is dat het hart van weduwen gaat jubelen en dat iedereen bemoedigd en versterkt wordt om te groeien en te gedijen in zijn erfdeel.

Als de schapen die door David gehoed werden hadden kunnen spreken, hadden ze vast gezegd: “David is mijn herder, mij ontbreekt niets.” Hij redde hen van leeuw en beer en zette zijn leven voor hen in. “Niemand heeft grotere liefde, dan dat hij zijn leven inzet voor zijn vrienden.” Joh. 15:13. Door zulke koningen ontstaat een gelukkig volk dat zelf ook opgroeit tot koningen. Dan is het zoals wel verteld wordt van de eerste president van Israël, Chaim Weizmann. Toen de Amerikaanse president Harry Truman tegen hem zei: “Ik ben president van 150 miljoen Amerikanen, en jij van maar anderhalf miljoen Israëli’s!” antwoordde Weizmann: “U hebt het mis! Ik ben president van anderhalf miljoen presidenten!”

Een goede koning heeft aandacht voor zijn hele koninkrijk: zelfs de mensen in de uithoeken van zijn rijk merken dat hij hen kent en het beste met hen voorheeft. Hij ziet de waarde van ieder afzonderlijk en het laat hem niet koud hoe hun levensomstandigheden zijn. Hij werkt eraan de enkeling zo ver in God vooruit te helpen dat die kan jubelen over zijn erfdeel. Zo is het in Gods gemeente ook de bedoeling dat wij allen mee dienen en ons leven geven, precies zoals ons voorbeeld en onze hogepriester Jezus Christus.

“Indien openbaring ontbreekt, verwildert het volk, maar heil hem die de wet bewaart.” Spr. 29:18. Jezus is het ware brood uit de hemel, dat kwam om de wereld leven te geven. De koninklijke priesters hebben ook voedsel te geven. Als het “ik” wordt gedood, komt daarmee het brood uit de hemel tevoorschijn, zodat velen gevoed kunnen worden. Zoals de Meester duizenden mensen verzadigde bij het meer van Gennesaret, kan zo’n dienaar aan duizenden voedsel geven met wat klein en gering is, wanneer de Meester het zegent.

“Daarom, zo zegt de Here Here: Zie, Ik leg in Sion een steen ten grondslag, een beproefde steen, een kostbare hoeksteen van een vaste grondslag; hij die gelooft, haast niet.” Jes. 28:16. Het is vaak van belang om wat tijd te nemen. Als koning moeten we daadkrachtig zijn, maar evengoed niet op God vooruitlopen. We moeten wachten tot we geluid horen vanuit de toppen van de balsemstruiken. “David raadpleegde de Here, en Hij zei: Trek niet op; maak een omtrekkende beweging tot achter hen, zodat gij hen kunt aanvallen van de kant der balsemstruiken. En zodra gij een geluid van schreden hoort in de toppen van de balsemstruiken, haast u dan, want dan is de Here voor u uitgetrokken om het leger der Filistijnen te verslaan.” 2 Sam. 5:23-24. Wanneer hij de stem van God hoorde, maakte hij zich klaar voor de strijd en behaalde op die manier grote overwinningen. Is men te snel, dan kan men mensen beschadigen in plaats van hen op te bouwen.

In het dodenrijk zijn geen mogelijkheden meer om te ontwikkelen en daarom is ook de roep van de drijver opgehouden. Job 39:10. In de koning komt ook de drijver naar voren. Hij wenst dat zijn bevelen bekend worden in alle streken van het land. Op dezelfde manier moeten wij er van gegrepen zijn dat Jezus als heer in de harten geheiligd zal worden, en dat de boodschap van bevrijding en verlossing alle streken zal bereiken. Ons hart is dan de hoofdstad van waaruit Christus’ leven in ons hele lichaam moet komen. Als volgevederde dienaren van de Here (zoals in het Zweeds gezegd wordt) moeten we niet alleen goede arbeiders worden, maar we moeten kunstig vakwerk kunnen afleveren. Dan is figuurlijk gesproken de boodschap van bevrijding en verlossing in alle landstreken doorgedrongen.

Zo’n koning is een offerpriester van God. Hij is in zijn eigen leven trouw geweest toen de Geest offers aanwees. Daarmee heeft Hij zelf iets gekregen om voor God te brengen. Dit zijn de geestelijke offers die God behagen. Dan is in één persoon zowel de priester als de koning werkzaam. “Dit is Hij, die gekomen is door water en bloed, Jezus Christus, niet slechts met water, maar met het water en met het bloed. En de Geest is het, die getuigt, omdat de Geest de waarheid is. Want drie zijn er, die getuigen: de Geest en het water en het bloed, en de drie zijn tot één.” 1 Joh. 5:6-8.

Jezus kwam niet alleen met een uiterlijke reiniging. Door de dienst van de hogepriester worden ook wij gedreven tot een innerlijke reiniging, zodat wij het getuigenis van het bloed krijgen: ons zelfleven wordt tenietgedaan. Met deze twee getuigenissen bevestigt de Geest, die de waarheid is, dat het waar is. Het is waar dat men discipel is en zijn leven in deze wereld haat. Dan zijn er drie die getuigen: de Geest, het water en het bloed. Het is buitengewoon belangrijk dat deze drie getuigen in ons leven tevoorschijn komen. Door deze getuigenissen wordt de gemeente in Geest, water en bloed binnengedreven. Op allerlei manieren komt er meer vaart in de boot, men zeilt scherp aan de wind. Zo’n man is een drijver; hij zorgt dat er vaart komt in de gemeente, dat de zeilen goed staan en dat er vooruitgang komt. Het lichaam van Christus wordt opgebouwd en komt tot groei. De reiniging naar het vlees brengt op zich geen vooruitgang, maar door Jezus’ spreken en leven worden de mensen vooruit gedreven naar het licht en het oordeel.

In het oude verbond bedreef men het offeren van dieren. In het nieuwe verbond horen we de roep van de drijver in de dienst die ons naar het getuigenis van het bloed drijft. “Vestigt uw aandacht dan op Hem, die zulk een tegenspraak van de zondaren tegen Zich heeft verdragen, opdat gij niet door matheid van ziel verslapt. Gij hebt nog niet ten bloede toe weerstand geboden in uw worsteling tegen de zonde.” Hebr. 12:3-4.

Er zijn veel goede predikanten en sprekers die veel goeds en opbouwends over God kunnen zeggen, maar er zijn onder ons maar weinig profeten die slachtpriester zijn. Moge God zijn profeten versterken en bewaren. Zonder hen is de gemeente reddeloos verloren. Slechts weinig mensen zijn in staat om zo te dienen dat de gemeente gedreven wordt tot een intiemere gemeenschap met onze Leidsman, die geopenbaard werd in het vlees.

Als men een goed geweten heeft, dan heeft men het getuigenis van het water. Maar het is de bedoeling dat ieder persoonlijk meer licht zal krijgen, en deel krijgt aan groei en ontwikkeling, zodat een diepere reiniging van de eigen zonde (egoïsme) plaatsvindt. Onder de broeders en zusters is veel verschil van geweten. Het “geweten” betekent immers: wat men samen met God weet. Hierin kunnen we elkaar dus niet oordelen, maar we moeten ons houden aan Jezus’ woord: “Indien gij geweten hadt, wat het zeggen wil: Barmhartigheid wil Ik en geen offerande, dan zoudt gij geen onschuldigen hebben veroordeeld.” Matt. 12:7. Sommigen doen met een goed geweten iets wat voor een ander volslagen duisternis is. Het is de bedoeling dat allen hierin groeien, zodat God geëerd kan worden door onze lichamen.

De offerpriester heeft een dienst voor Gods aangezicht, waarin hij in geen geval voor het aangezicht van mensen kan staan en eer van hen kan zoeken. In deze dienst moet je de weg van de graankorrel gaan: zelf sterven, zodat anderen kunnen leven. Dan ben je in staat om je te verheugen met degenen die roemen om hun overwinning, ook al zijn zij nog kleine kinderen in Christus. Dan heb je de gezindheid van een vader: zij verheugen zich over de groei en dienst van anderen op dezelfde wijze als Paulus deed over de Korintiërs toen die als graankorrels in de aar stonden te wiegen in de wind. Hij wist dat de tijd zou komen dat zij zelf in de aarde zouden vallen en moesten sterven om veel vrucht te dragen. Zoals de graankorrel natuurlijk rijpt in de aar, moeten wij ons ook verblijden over de jeugd die zich verheugt in de gemeente, ook al zijn ze nog niet zo rijp dat ze in de aarde vallen om te sterven.

Laat niemand door eer of grootsheid afdwalen van deze dienst. Gods profeten moeten aan Gods tafel gaan zitten en luisteren naar de stem uit zijn mond. Daar krijgen ze te horen wat er ontbreekt in de gemeente. Dan kunnen ze dienen om licht en uitleg te geven, zodat de enkeling zichzelf ziet en zijn leven zo hartgrondig gaat haten dat hij doodt waar hij licht over krijgt. Het vereist grote godsvrucht om zo’n dienst te verrichten!

Het geheimenis van de godsvrucht houdt de geest van de antichrist buiten de gemeente. Iemand die offerpriester is van Jezus Christus kan er niet aan ontkomen dat hij menselijke personen tegen zich krijgt. Daarom moet men eerst offerpriester zijn in zijn eigen vlees. Het is een geweldige strijd om hierin te blijven. We moeten alles haten wat naar onszelf smaakt. We hebben niets wat we niet hebben gekregen. Als je van jezelf gaat denken dat je groot vertrouwen geniet, sta je aan het begin van de weg om af te vallen. Verwerp al zulke gedachten als onwaar.

“Toch heb ik u hier en daar bij wijze van herinnering ietwat vrijmoedig geschreven, krachtens de mij van God geschonken genade om een offerpriester van Christus Jezus voor de heidenen te zijn, in de heilige dienst van het evangelie Gods, opdat de heidenen een Gode welgevallig offer kunnen worden, geheiligd door de heilige Geest. Mijn roem bij God is dan ook in Christus Jezus. Want ik zal het niet wagen van iets anders te spreken dan van hetgeen Christus door mij bewerkt heeft, om heidenen tot gehoorzaamheid te brengen door woord en daad, door kracht van tekenen en wonderen, door de kracht van de Geest. Zo heb ik, van Jeruzalem uit rondreizende tot Illyrië toe, de prediking van het Evangelie van Christus volbracht.” Rom. 15:15-19.

Op een offerpriester rust een andere geest dan op iemand die geleerd is in de kennis van God. De laatste heeft niet het zwaard dat verdeelt en scheidt. Wat een profeet zegt, is niet altijd zo mooi geformuleerd, maar het is wel Gods woord, in staat om een werk te doen in ons binnenste. Door in de vernedering te blijven en gehoorzaam te zijn, kom je tot zo’n leven. Ook al ben je geen redenaar, het leven geeft je wel iets te zeggen.

De strijd vindt plaats in het verborgene. Ons werk gebeurt ook in het verborgene, en God komt de eer toe. Johan O. Smith wist dat de openbaringen die hij van God had gekregen, zouden blijven staan. Hij hield zich niet bezig met iets anders dan wat God hem had gegeven.

Christus geopenbaard in het vlees is het geheimenis waar het om gaat. Christus zelf is het geheimenis, die net als de kinderen deel kreeg aan vlees en bloed, die onder sterk geroep en tranen gebeden en smekingen offerde. Hij is de Zoon des mensen – de mens Jezus Christus. Daarom moest Hij gekruisigd worden. Als Jezus zijn kruis niet had gedragen, zou door zijn lichaam niet Gods wijsheid tevoorschijn zijn gekomen. Dan zou in plaats daarvan zijn persoon op de voorgrond zijn getreden.

Godsdienstige mensen verkondigen over het algemeen een andere Jezus, die zich niet hoefde te vernederen, die niet verzocht werd. Je kunt Christus’ leven niet met kracht verkondigen als je niet zelf in de vernedering staat. Dit is de weg van het lijden, en Jezus leed als Hij verzocht werd. “Daar Christus dan naar het vlees geleden heeft, moet ook gij u wapenen met dezelfde gedachte, dat, wie naar het vlees geleden heeft, onttrokken is aan de zonde.” 1 Pet. 4:1. Ook wij worden verzocht. Naarmate we lijden, krijgen we een steeds groter gebied waar we niet meer verzocht worden. God leidt ons voortdurend naar onze grenzen, zodat er in ons ontwikkeling en groei kan plaatsvinden.

We kunnen niet aan het werk gaan vanuit onze neigingen; alles moet in de geest van gemeenschap gebeuren. De gemeente heeft als roeping om de bruid van Christus voort te brengen en in onze samenkomsten moet altijd de geest aanwezig zijn die de bruid van Christus voortbrengt. De voorhof moet deze geest ook respecteren. We kunnen niet aan van alles en nog wat toegeven. Wees goed en beslist, en richt je op het doel dat God met de gemeente heeft. God zelf heeft een lichaam gevormd, waarin alle schatten van wijsheid en kennis liggen. Daarom is het wijs om raad te zoeken in het Lichaam, zodat je samen sterk staat, als een hecht blok.





Betrouwbare medewerkers


“Want ik stel er prijs op, dat gij weet, hoe zware strijd ik te voeren heb voor u, en voor hen, die te Laodicea zijn en voor allen, die mijn aangezicht niet hebben gezien in het vlees, opdat hun harten getroost en zij in de liefde verenigd worden tot alle rijkdom van een volledig inzicht, en zij het geheimenis Gods mogen kennen, Christus, in wie al de schatten der wijsheid en kennis verborgen zijn.” Kol. 2:1-3.

Hoeveel hiervan heeft God aan mij kunnen openbaren? Voor trouweloze mensen is het onmogelijk om tot het geloof te komen dat ze zo’n heerlijkheid kunnen bereiken. Dit vereist volkomen trouw aan God voor zover het licht schijnt. Jezus kon Paulus trouw achten en stelde hem in de bediening. Hij werd een betrouwbare medewerker, een rentmeester die de gemeente voedsel en hulp wist te geven tot groei en gemeenschap. God zal ook in onze tijd van zijn akker zijn medewerkers doen opstaan. 1 Kor. 3:9-10.

God stelt zijn dienaren op de proef – vaak in verband met eer en macht. Als men deze beproevingen doorstaat, kan God bijzonder belangrijke dingen aan een mens toevertrouwen. Dan word je een gevolmachtigde van God, iemand die Gods wil verstaat en handelt vanuit de raad van de Here. Zulke trouwe mensen hebben macht in hun geest om mensen te binden en te bevrijden. Zij hebben een onzichtbare geestelijke macht; een macht die vleselijke mensen niet kunnen hebben. Anders zou het griezelig worden. Alleen Gods medewerkers kunnen de gemeente bouwen, de akker kan dat niet. Daarom hoort iedereen die wil groeien in God, zich nauwkeurig te voegen naar wat Gods betrouwbare medewerkers zeggen. Die kennen Gods hart en leren ons God kennen. Er is enorm veel verschil tussen medewerkers aan wie iets is toevertrouwd en andere dienaren. Ieder van ons is op elk moment akker voor Gods woord en voor zijn medewerkers.

“Hierover hebben wij veel te zeggen, maar het is moeilijk uit te leggen, omdat gij traag zijt geworden in het horen. Want hoewel gij, naar de tijd gerekend, leraars behoordet te zijn, hebt gij weer nodig, dat men u de eerste beginselen van de uitspraken Gods leert, en gij hebt nog melk nodig en geen vaste spijs.” Hebr. 5:11-12.

De meeste mensen zijn traag om Gods spreken te horen, ook onder ons. Dat men traag is geworden om te horen, komt doordat men traag is geweest om te doen wat men eerder heeft gehoord. Velen die leraren behoorden te zijn, zijn nog steeds zuigelingen in Christus. Ze hebben geen geoefende zintuigen en zijn niet geoefend in het gebruik van de rechte prediking. Daarom hebben ze ook moeite om onderscheid te maken tussen goed en kwaad. Alle broeders en zusters moeten leren luisteren naar wat God in hun hart spreekt. Wanneer men zelf gehoorzaam is aan het spreken van de Geest, zullen de zintuigen geoefend worden en dan hoef je niet meer zo vaak anderen om raad te vragen.

Het is van doorslaggevend belang voor de gemeente dat er priesters opgroeien naar de ordening van Melchisedek. Zulke mensen strijden niet voor hun eigen eer, en daarom krijgen ze ook macht in Gods gemeente. In het oude verbond ging de koning naar de priester toe om advies te krijgen in moeilijke omstandigheden, maar in het nieuwe verbond moeten de koning en de priester verenigd worden in één persoon. De wil van het vlees en van de gedachten moet geofferd worden, wil iemand in zijn geest macht krijgen om Gods wonderbare licht te verkondigen. De liefde voor het leven en de persoon van Jezus moet zó in ons werken dat wij voortdurend aan de dood overgeleverd worden. Dat is absoluut noodzakelijk opdat zijn leven, en niet onze persoon, in ons lichaam geopenbaard wordt wanneer we in de verschillende omstandigheden komen.

Paulus kende de hele wet en de strafmaat voor elke overtreding. Maar om tot de mannelijke rijpheid te komen en iemand te kunnen helpen, moet je in iemands hart binnenkomen en gaan begrijpen waarom de persoon reageert zoals hij doet. De Geest dringt door tot het binnenste van de mens – het verborgene. Daarom is het zo belangrijk om naar de Geest te luisteren en die te gehoorzamen. Als je de nuances niet kent, kun je er vaak helemaal naast zitten. Met kennis en een goed geheugen kom je er niet. Je moet het spreken van de Geest verstaan. Door de tucht worden onze oren geopend. Gods tucht werkt vaak in die richting dat Hij ons erop wijst dat we te slap waren in onze geest.

“Laten wij daarom” is een steeds terugkomende vermaning in de brief aan de Hebreeën. We moeten niet afdrijven van wat we vanaf het begin gehoord hebben – van wat de apostelen aanschouwd en getast hebben van het woord des levens. De verlossing is zo groot, dat Hij die gezeten is aan de rechterhand van de Majesteit in de hemel, ons bij zich wil hebben als medebroeders en erfgenamen!

Een dienaar des Heren mag niet bang zijn voor zijn naam en reputatie, of op een menselijke manier populair proberen te zijn. Dan verlies je je kracht. Elke dienaar van de Here heeft het nodig om vervuld te zijn met de Geest van kracht. In oorlogen moeten sommige bolwerken stormenderhand worden ingenomen. Er is dan veel kracht nodig om de vijand terug te dringen. Zo is het ook in het geestelijke. Mensen die opgeblazen en groot in zichzelf zijn geworden, kunnen een geestelijk ‘hardhandige behandeling’ nodig hebben. Zulke mensen kunnen niet gewonnen worden met ‘nederigheid’. Hier moet men vaststaan en niet wijken voordat de kracht verdwenen is uit degene die onrecht gedaan heeft. Mogen wij steeds meer in staat zijn om aan te voelen in wat voor geest mensen zijn. Jezus werkte niet met beledigde mensen. Het is geestelijk gesproken dwaasheid, om eraan te willen werken dat mensen die aanstoot nemen, het goed hebben in de gemeente. “De afvallige van hart verzadigt zich met zijn wegen; maar een goed man houdt zich op afstand van zulke mensen.” Spr. 14:14. Sommige mensen zijn misschien niet geworden wat ze gedacht hadden te moeten zijn in de gemeente, en vaak zijn ze dan zuur en min of meer beledigd. Zulke mensen moeten door de omstandigheden van het leven getuchtigd worden, en zij moeten zich verootmoedigen om dankbaar en goed te worden. Dan pas kunnen ze tot groei en ontwikkeling komen in God.





Het heldenleven van Jezus


“Gij hebt weleer in een gezicht gesproken tot uw gunstgenoten en gezegd: Aan een held heb Ik hulp toebedeeld, Ik heb een verkorene uit het volk verheven.” Ps. 89:20. Jezus leefde een heel bijzonder heldenleven, toen hij tijdens zijn dagen in het vlees zijn vijanden verpletterde. Wat David uiterlijk deed toen hij de vijanden van het land versloeg, deed Jezus innerlijk toen hij de dood van zijn kracht beroofde en onvergankelijk leven aan het licht bracht door het evangelie. 2 Tim. 1:10.

De meeste mensen kennen Jezus niet – weten niet wie Hij in waarheid is. Paulus moest ook vragen: Wie bent u, Here? Hij kende deze held niet – deze geweldige persoon. Paulus verootmoedigde zich, en het is fantastisch hoe hij daarna Hem leerde kennen die in het vlees geopenbaard is. Wat in Jezus’ leven plaatsvond, was immers veel meer dan wat er op Golgota gebeurde. Denk aan alle vijanden die Hij bestreed toen Hij de weg baande om vrij te worden van de banden die de mensheid duizenden jaren gebonden hadden. Hij wierp de vorst van deze wereld buiten en kwam met een heerlijke boodschap van overwinning voor allen die verlangen naar overwinning op de zonde. Zie je hoe groot Hij is en wat Hij voor jou kan doen?

Onze zwakheid is dat we zo gemakkelijk verzocht worden, dat we zo snel vallen. Hij kan ons ook te hulp komen in onze zwakheid. “Want doordat Hij zelf in verzoekingen geleden heeft, kan Hij hun, die verzocht worden, te hulp komen.” Hebr. 2:18. Jij die deze hoop in je hart hebt: laat de belijdenis van je hoop niet los! Het geloof zal je hoop verwezenlijken als je aan de belijdenis vasthoudt – een belijdenis waarin ook het geloof is om deel te krijgen aan goddelijke natuur. Waar hoop je op? Zorg dat er nooit onwil in je geest binnenkomt. Hij kan meevoelen met jouw moeilijke natuur, en hij kan ook hulp geven – het kan helemaal afgelopen zijn met vallen! “Daarom kan Hij ook volkomen behouden, wie door Hem tot God gaan, daar Hij altijd leeft om voor hen te pleiten.” Hebr. 7:25. De held is met je en Hij sterkt je. Jij kunt al je zwakheden overwinnen. Bedenk goed wat een boodschap dit is! Lees Psalm 89:20-28 en Hebr. 4:14-18.

Ga vrijmoedig naar de troon van genade. Daar vind je hulp om heilig en onberispelijk te leven, zodat je onbevlekt en onberispelijk zult blijken voor Hem in vrede. Waar echte godsvrucht in het hart is, zal het lukken. Jezus stierf voor ons, maar Hij werd behouden van de dood die door de zonde was gekomen. Hij leefde onder armoedige omstandigheden als timmermanszoon. Je kunt niet opzien tegen het grote in de wereld en tegelijkertijd openbaring hebben over Jezus’ vernedering. Hij kreeg een naam boven alle naam, omdat Hij zichzelf vernederde. Ga naar de troon van genade als je je zwakheid, je neigingen en je natuur merkt. Zoek hulp bij deze held, die zo’n hulp bracht voor wie naar hetzelfde leven verlangen. Wandel in zijn nabijheid – Hij kan ons werkelijk van alle zwakheden verlossen. Hij zal verwezenlijken waar jij op hoopt, als je maar vasthoudt aan de belijdenis. Op een dag zullen wij samen met hem in Gods Sion zijn – wij zullen het bewijs ervan zijn dat het gelukt is. Nooit heeft Satan het kunnen bederven voor wie zichzelf vernederen.

Wie dit leven geopenbaard krijgen, gaan binnen in een heerlijk leven van overvloed, waar de zon van de gerechtigheid opgaat met genezing onder haar vleugels. “Mijn eigen gerechtigheid” is geen zon, maar “de gerechtigheid uit God op de grond van het geloof” maakt ons vrij van al onze eisen, en die zorgt ervoor dat de hemelse zon opgaat. Moge dit leven van overvloed van een ieder van ons afstralen, in voortdurend toenemende kracht en volheid.





Mannen van de Geest en de school van de Geest


In 1937 schreef Johan O. Smith een artikel in Skjulte Skatter over de hogeschool op de berg Sion. Hij eindigt met: “Laat er nu grote toeloop zijn naar de school op de top van de berg. Iedere dag worden er nieuwe leerlingen op de hogeschool aangenomen. Verzamelen buiten de legerplaats met een oprecht hart en een horend oor, en aanmelden bij Hem die vanuit de hemel spreekt.” Hebr. 12:22-25 en 13:13.

Wat is het heerlijk dat het ook vandaag de dag mogelijk is om je opleiding te krijgen aan deze hogeschool van de Geest, waar we opgeleid worden tot koningen en priesters voor onze God. “Grootheden hebben geen toegang tot deze school,” schrijft Johan O. Smith in het artikel. Uit wat hij schrijft, zien we dat wie arm van geest zijn, het fantastisch naar hun zin hebben door de stevige kost van de school. De redelijke onvervalste melk, en daarna de vaste spijze, zorgen ervoor dat niemand ondervoed is. De armoede van geest opent je oor voor de onderwijzing van de Geest en je leert geestelijke wapens te smeden die krachtig voor God zijn om bolwerken te slechten, en redeneringen en elke schans, die opgeworpen wordt tegen de kennis van Christus.

Noach leefde godvrezend in de tijd dat alles wat de overleggingen van het hart van de mensen voortbracht te allen tijde slechts boos was. Hij deed direct en grondig wat God zei, en wandelde in de Geest van vreze. Hij had vertrouwelijke omgang met God en God kon hem waarschuwen. Dat werd tot redding voor hemzelf en zijn huisgezin. Ook in onze tijd verstaan de mannen van de Geest wat zich beweegt in Christus. Zij hebben een oor om te horen wat de Geest tot de gemeenten spreekt en kunnen daarom als goede rentmeesters op het juiste moment voedsel brengen.

Johan O. Smith schrijft in één van zijn brieven: “Je zegt dat er ‘addertjes onder het gras zitten’. Ja, dat heb ik ook in Horten en op andere plaatsen gemerkt. Ik geloof dat wij alleen maar rechtuit voorwaarts moeten gaan, doorgaan met onze dienst voor Gods aangezicht en nergens iets aan afdoen, maar trouw blijven in het licht dat God heeft gegeven, zelfs al lijkt alles scheef te gaan. Wij moeten alleen maar de Geest gehoorzamen en totaal geen rekening houden met personen. Laat instorten wat niet kan blijven staan. Wij moeten wanneer dan ook, waar dan ook en bij wie dan ook in kunnen grijpen. De Geest moet de vrije beschikking over ons hebben en wij hoeven niet bang te zijn voor de gevolgen.”

Alleen wanneer de Geest volledige zeggenschap over ons heeft, zijn we in staat om op te treden naar de werkingen van de Geest, en hebben we kracht over ons om de zonden van onze tijd te bestraffen. Eli had deze kracht niet. Hij had zijn zonen niet terechtgewezen. Zijn oor raakte verstopt en hij verloor zijn heerlijke dienst. Alleen wanneer we vrij zijn van mensen, familie en vrienden naar het vlees, zijn we in staat om God in zijn Geest te dienen. Alle ijdelheid, grootdoenerij en lafheid is gekruisigd in het leven van wie tot zo’n dienst opgroeit. Zij haten alle zonde die afstand schept, waardoor ze de stem van de Bruidegom niet horen. Zij zijn meedogenloos in hun strijd tegen de zonde en het kwaad. Tegelijkertijd zijn ze vol van barmhartigheid en goedheid. Deze heerlijke combinatie leert men op de hogeschool van Sion.

In de omstandigheden van het leven laten zulke mannen en vrouwen zich vormen in de oven van de vernedering; daardoor worden ze losgemaakt van alle banden die hen binden aan het vleselijke leven. Wie hun opleiding hebben ontvangen aan de school van de Geest zijn er volledig mee vertrouwd om te worden verootmoedigd. Ze zijn ermee vertrouwd dat de geestesmachten en de wereldbeheersers van deze duisternis hen proberen neer te drukken. Ze zijn er ook in hun hart van overtuigd dat deze geesteskrachten hen niet aan het wankelen kunnen brengen. Ze zijn in staat om te lijden naar het vlees en daarom zijn ze vol van vreugdeolie. Zij zijn er tot in het diepst van hun hart van overtuigd dat God leeft, en dat zijn weg volmaakt is. Daarom zijn ze niet bezorgd. Net als alle anderen mensen maken ze beproevingen mee in het leven, maar ze vertrouwen op God die kennis heeft van alle dingen, die hen ook bergt in zijn hut op de kwade dag. Hoe armer we zijn in de geest, des te meer wordt ons oor geopend voor deze onderwijzing van de Geest, die ver weg staat van alle concurrentie en afgunst.

Laten we onze plaats vinden en tot rust komen in het lichaam van Christus! Daar raken we alle grootdoenerij kwijt en alle onrust die verband houdt met macht, eer en positie. Laten we onze ogen en oren naar binnen keren en niet bezig zijn met alles wat in de legerplaats gebeurt. Dan zal de Geest van kracht in ons binnenste komen wonen. Als in de omstandigheden van het leven de last ons zwaar valt, dan is het ootmoedig om onze zorg op de Here te werpen. Dan krijgen de geestesmachten geen macht over ons.

Het is triest als je vele jaren onder de verkondiging bent geweest, zonder deel te krijgen aan deze onderwijzing en opleiding van de Geest. Dan ben je ook niet opgegroeid tot een man van de Geest. Dit is iets waaronder je je moet vernederen, om vervolgens in je hart een besluit te nemen en tegen God te zeggen: “Ik wil u dienen, God, met alle genade en kracht die U mij geeft. Ik heb niet geluisterd, ik ben niet ootmoedig genoeg geweest, ik was zo ijverig bezig met al mijn eigen belang dat ik geen geopend oor heb gekregen en ook geen levendgemaakte geest. Vanaf nu wil ik het heel anders doen.” Zo’n instelling is God welgevallig. Dan zal ook de zalving en de zegen tevoorschijn komen.

Laten we naar de terechtwijzing luisteren en ons oor richten op de onderwijzing van de Geest. Op de school van de Geest worden we onderwezen door Jezus, de middelaar van het nieuwe verbond, en door God, de Rechter over allen. Dit is onderwijs op het hoogste niveau, dat ons kennis uit de eerste hand geeft over de hemelse en eeuwige waarden. Dit geeft ons waardigheid samen met de Zoon, nu en tot in eeuwigheid. Dat er weinig gezichten zijn en weinig Geest van openbaring, komt doordat het oor verstopt is geraakt. Iedereen die in geestelijke dingen op zijn verstand vertrouwt, dwaalt.





Het spreken van de Zoon


“Nadat God eertijds vele malen en op vele wijzen tot de vaderen gesproken had in de profeten, heeft Hij nu in het laatst der dagen tot ons gesproken in de Zoon.” Hebr. 1:1. Een enorme verlossing is ons geopenbaard door het spreken van de Zoon. Heerlijker woorden heeft God de mensen niet kunnen geven. Daarom klinkt ook de vermaning om niet af te drijven van wat we gehoord hebben. We worden verzocht om af te drijven, omdat het spreken uit de hemel ons naar het offeraltaar drijft. Door dit spreken krijgen we te zien wat in ons vlees geofferd moet worden om gelijkvormig te kunnen worden aan Christus. Dat gaat door lijden naar heerlijkheid.

God heeft ons naar het welbehagen van zijn wil uitverkoren voordat hij deze wereld grondvestte. Het was Hem dus ernst toen Hij ons uitkoos. Het is zijn vaste bedoeling dat het voor ons zal lukken. God heeft voor de uitverkorenen een heerlijke toekomst gepland. Daarom moeten wij onwankelbaar vasthouden aan de hoop van het evangelie, wanneer de lamp van de Geest, door Gods woord, op het voorhangsel (dat is zijn vlees) schijnt. Door de Geest wordt ook geopenbaard wat achter het voorhangsel is. We krijgen te zien tot welke eeuwige heerlijkheid het lijden in het vlees ons voert. We horen het spreken uit de hemel en aanschouwen de heerlijkheid van Christus.

God heeft ons de heilige Geest gegeven als onderpand van onze erfenis, en daardoor kunnen wij ons gereedmaken. Laten we oppassen voor alle oppervlakkigheid, zodat wij ook overal in onze eigen gemeenten trouw zijn aan de heilige Geest. We leven immers in de afsluitingstijd, in de voorbereidingsdagen van de bruid. Het ogenblik komt naderbij. We moeten niet bang zijn en vrezen, en ook niet proberen om de dag van Jezus’ wederkomst te berekenen. Maar we moeten in gemeenschap met de heilige Geest leven en daardoor herinnerd worden en de hulp krijgen die we nodig hebben om ons gereed te maken.

Waar het aas is, zullen de arenden zich verzamelen. De arenden worden vernieuwd in de geest van hun denken. Zij hebben de kracht om hoog boven alle aardse omstandigheden uit te stijgen. Jezus zal de arenden verzamelen, die boven het aas zweven. In het aas is de dood werkzaam. De dood van Christus moet ook in ons lichaam omgedragen worden, en daardoor zal het spreken uit de hemel ook van ons uitgaan. Dit spreken gebiedt de dood over alle vlees, maar het geeft ook leven aan onze geest. Door deze ontwikkeling zullen we een rijke ingang krijgen in het koninkrijk der hemelen.





De verbinding met God bewaren


Een dienaar des Heren moet de verbinding van het hart met God bewaren. Toen Samuël één van de zonen van Isaï tot koning moest zalven, had hijzelf een ander inzicht, maar hij was gewend om te luisteren naar wat God sprak. Al vanaf zijn kindertijd had Samuël een opmerkzaam oor gehad. Zonder dit opmerkzame oor en deze gehoorzaamheid zou David nooit koning geworden zijn. De instelling van Samuël was: Spreek, want uw knecht hoort! Niet onze eigen smaak en onze eigen gedachten zijn belangrijk. Sommige mensen denken dat de kracht in onze dienst ligt in het vertrouwen bij de mensen. Zo is het niet. Wij moeten dienen vanuit de kracht die God geeft – daar ligt het vertrouwen! Dit is niet het vertrouwen dat je kunt krijgen doordat je met de mensen praat en goed voor ze bent volgens hun begrip van liefde en goedheid. Als je op dit punt trouw bent, zullen de mensen merken dat God vertrouwen heeft in jouw trouw!

Je kunt begrijpen dat het geen geringe straf is, als iemands groei tot stilstand komt, zodat hij moet dienen voor de mensen. Er zijn mensen die in de tijd van het nieuwe verbond werken om de vormen van het lichaam van Christus uiterlijk gezien overeind te houden. Zulke mensen hebben geen altaar om van te eten waar God spreekt. In alle brieven van Johan O. Smith kun je merken dat hij verbinding heeft met God, en de ontwikkeling van de gemeente is sinds de dagen van Smith gegaan volgens de weg van het zuurdesem. Hij hoorde het spreken van de Geest, en wie naar hem geluisterd hebben, zijn tot groei gekomen. Dien en leef zo dat je volledig onafhankelijk bent van de gunst van het volk!

David verstopte zich vaak in een grot, maar als er oorlog kwam, was hij daar precies op het juiste moment. Hij werd een schrik voor de mensen, hij was een soevereine tacticus. Ze wisten nooit waar ze hem hadden. Zo is het ook met Gods dienaren: die zijn als de wind. Je weet niet wat er gaat komen, ze weten het zelf niet eens. Zij krijgen het voor elkaar om God te dienen naar de werkingen van de Geest en worden zeer moeilijk voorspelbaar voor vleselijke mensen.

Vleselijke mensen mogen niet met tegenspraak komen, of orde op zaken stellen in de gemeente. Zij mogen niet in het heiligdom komen. Als zij op hun plaats blijven, gaat het goed met hen, maar ze moeten leren om niet buiten hun gebied te gaan. Wij moeten strijders zijn en samen optreden in de geest van eenheid. Laat je niet beïnvloeden door vleselijke mensen, zelfs niet door wie je het meest nabij staan. Wij voeren de oorlogen des Heren, om Christus’ wil en niet voor onszelf. Daarom moet de bazuin een helder geluid laten horen. De leiding in een plaatselijke gemeente moet vast aaneengesloten staan! Laat geen kwade vermoedens toe. Dan komt er wantrouwen. Eén voor allen en allen voor één – zo moeten we strijden met de wapens van het licht. Dan krijgt Satan geen macht. Vleselijke mensen die in de gemeente komen, moeten gehoorzaam zijn of ze moeten vertrekken. Het is een zegen als zij ergens anders heengaan, wanneer zij het hart niet op de juiste plaats hebben en dan ook nog eens macht willen hebben in de gemeente. Het loon voor het verjagen van zulke mensen zal waarschijnlijk net zo groot zijn als het loon voor het behouden van anderen.

“Zij zijn het, die scheuringen maken, natuurlijke mensen, die de Geest niet hebben.” Judas vers 19. Zulke mensen moeten op hun plaats gehouden worden, zodat er binnen de gemeente vrede en orde kan zijn. Wees niet bang als je de oorlogen des Heren voert. Wees vrij van je naam! Wees er vrij van dat je zo’n liefdevolle broeder moet zijn. Misschien krijg je de naam dat je goed bent, maar je bent geen strijder als je je niet verenigt met je broeders. Maar doen we dat, dan zal God het volkomen voor ons laten lukken. Het is in de broederliefde dat we liefde tot allen moeten hebben. Sommige mensen staan buiten de broederliefde, maar willen toch als het ware zo goed zijn voor allen. Dat gaat niet. Het teken van de liefde is dat wij elkaar liefhebben. Zulke besneden broeders en zusters kunnen elkaar de waarheid zeggen, maar ze vallen elkaar nooit in de rug aan. Er mag geen sprake zijn van verraad. Houd je afzijdig van mensen met een bedrieglijke geest. Zulke mensen moeten zich bekeren of verdwijnen. Met verlichte ogen van het hart zie je hun bedrog, en dan laat je de kudde niet aan zulke mensen over.





Vermaning en terechtwijzing


Als je je vrienden wilt vermanen, kan er gemakkelijk wat verwijt en aanklacht aan de vermaning kleven. Veel mensen hebben van jongs af aanklacht en verwijten moeten aanhoren. Als er dan wat irritatie of aanklacht aan een vermaning kleeft, zullen ze het dus meteen merken en al heel snel hun hart daarvoor sluiten. Daarom moet de vermaning volkomen rein zijn van alle verwijt. Vermanen is: naast iemand gaan rennen en hem of haar enthousiast, aanmoedigend toeroepen. Met diep in je hart de wil om de betreffende persoon verder te helpen op de weg.

Terechtwijzing is af en toe nodig; en daar is dan ook behoefte aan, zodat niemand op een zijspoor terecht komt. We moeten waakzaam zijn voor onze natuur! We worden heel gemakkelijk gevangen genomen door de andere wet in onze leden. De Geest komt als rechter – luister aandachtig, haat en dood dan wat de Geest van jouw mens openbaart! Dan hebben wij toekomst! Wie naar het vlees leven, zullen sterven! Wij hebben de kennis van Christus nodig om tot leven en ontwikkeling te komen. We moeten ootmoedig zijn om ons leven te vinden en te verliezen. Waar het lichaam der zonde niet is tenietgedaan, komt het immers tot uiting en zal het ons beïnvloeden. We moeten een oor hebben, zodat de Geest tot ons kan spreken en zo kan werken dat wij meer licht krijgen over onze natuur.

Een profeet moet het volk zijn zonden voorhouden. Geen van deze zonden mag de gemeente binnenkomen. Daarom hebben we een krachtige verkondiging nodig.

De voorhof is een groot zendingsveld. Wie zich daar bevinden, moeten niet beschouwd worden als buitenstaanders. Zij zitten daar als graankorrels in de aar, en door regen en zon rijpen ze in de warmte en goedheid van de gemeente. We zien toch hoe de jeugd opgroeit. Wij moeten blij met ze zijn, zelfs al doen ze af en toe iets verkeerds.

Zonder sturing komt er losbandigheid. De broeders en zusters moeten voelen dat er een goede hand is, die over hen waakt. Sommigen moeten wat worden opgetild, anderen moeten geholpen worden om wat lager te komen. Dit moet stil en rustig gebeuren, zodat er een effen weg ontstaat. Verdedig niet wat verkeerd is, ook al wil je de broederschap verdedigen. Help hen terecht, zodat het vredig en gezegend wordt.

Verlossing gaat gewoonlijk langzaam. Die duurt eigenlijk het hele leven. Je kunt het gevoel hebben dat alles prima gaat, maar wacht maar tot je thuiskomt in je dagelijkse omstandigheden. Je zult zien dat je zonde hebt die zijn uitwerking heeft, terwijl je het goede wilt doen. Zie jezelf niet alsof je uit één stuk bestaat, alsof het alleen maar geest is. Jij hebt ook een ziel en een mens. In de omstandigheden van het leven moeten wij er wakker voor zijn dat er iets is wat afgescheiden moet worden uit ons leven, zodat we heiliging krijgen als vrucht van ons werk.





De gemeente is onder strijd geboren


“Elke plaats die uw voetzool betreden zal, geef Ik ulieden, zoals Ik tot Mozes gesproken heb.” Joz. 1:3. Zo hebben we het altijd gedaan, al vanaf het begin van de gemeente. We hebben niet de gewoonte om naar de pijpen van mensen te dansen. Er is de laatste tijd veel over de gemeente geschreven. Velen zien dat we sterk zijn, en wat er geschreven wordt pakt meestal positief uit, ook al klopt niet alles wat de journalisten schrijven. Toch verbazen ze zich over onze enthousiaste jeugd en ze zien dat we afmaken waar we aan beginnen. Wij moeten de jongeren ondersteunen en versterken en hen Gods woord geven, zodat ze kracht hebben in hun geest. We hebben samenkomsten nodig, zodat ze zich op hun roeping richten. Anders vergeten ze dat. Geleidelijk aan krijgen ze de smaak te pakken en leren ze zelf lopen.

Wie overwint krijgt respect, dat is een wet in de geestenwereld. Niet iedereen houdt van ons profiel, en dat is prima. Maar wij zullen vaststaan om de taak te volbrengen die God ons gegeven heeft. Wie gewend is om voor het koninkrijk Gods te strijden, staat niet bij ieder briesje vanuit de media te trillen op zijn benen. Of wij zijn de stad op de berg, óf wij zijn het niet. Wie de stad op de berg toebehoren, zullen nooit hun knieën buigen voor goddeloze mensen. Dat dwingt respect af! Wie een deurmat wil zijn, zal merken dat er genoeg mensen zijn die hun voeten willen vegen, en wilt u een ezel zijn, dan willen velen op uw rug rijden. Op die manier heeft Johan O. Smith dit ook ervaren en zich erover uitgelaten.

Wij moeten allen in die geest zijn dat we iets gedaan krijgen in ons leven. Dat werkt aanstekelijk en al gauw is iedereen aan het werk. God heeft de Zoon lief en de gemeente is Gods liefdesgeschenk aan de Zoon. In de wereld zijn de vooruitzichten donker, maar de vooruitzichten voor de gemeente zijn heerlijk en stralen als nooit tevoren. De gemeente zal tot het laatst in heerlijkheid leven. God bergt ons in zijn hut op de kwade dag, waarna ons een eeuwige zomer en een eeuwig leven wacht. Wie hierin gelooft, heeft niet veel donkere momenten hier op aarde.

Johan O. Smith was niet geïnteresseerd in grote groepen mensen, alleen in mensen die een discipel wilden worden. Hij was een begaafd spreker en kreeg grote openbaringen, maar hij was niet geïnteresseerd in een grote menigte aanhangers. Wil er vooruitgang zijn in de gemeente, dan moet op de samenkomsten toegewerkt worden naar Geest, water en bloed. Zonder deze verkondiging komen er al gauw problemen. Wij houden geen samenkomsten om ons gevoelsleven op te bouwen, maar om geestelijke opbouw te krijgen. Wij moeten hier zelf in leven, zodat onze roeping voor ons leeft in ons dagelijks leven. Dan worden we ook enthousiast. Hier ligt het geheim van alle geestelijke vooruitgang.

Toegeeflijke vriendelijkheid komt doordat men niet geoefend is voor de strijd. Men wil op de ‘aardige’ Jezus lijken en allerlei soorten mensen in de gemeente inlijven. Men moet de mensen regelmatig zeggen waar het op staat en hen helpen om godvruchtig te worden. Er komen ook mensen op ons pad waar we helemaal geen tijd aan moeten verspillen. “Toen kwamen zijn discipelen en zeiden tot Hem: Weet Gij, dat de Farizeeën, toen zij dit woord hoorden, er aanstoot aan namen? Hij antwoordde hun en zei: Elke plant, die mijn hemelse Vader niet geplant heeft, zal uitgeroeid worden. Laat hen gaan, blinden zijn zij, die blinden leiden. Indien een blinde een blinde leidt, zullen zij beiden in een put vallen.” Matt. 15:12-14.

Blinde leiders zijn uiteraard alleen leiders voor blinden. De zienden zien immers de weg. Willen ze niet horen, dan is daar niets aan te doen. Willen zij iets anders dan wij, dan moeten wij niet langer aandacht aan hen besteden. Laat hen gaan! Wil je mee, sluit je dan aan. Wil je niet, haak dan maar af. Enige hardhandige behandeling is wel nodig als wij willen dat de jeugd behouden wordt en als wij anderen willen helpen. Sommige mensen zijn van nature extreem en ontwikkelen zich tot fundamentalisten, zonder liefde. Zij menen voor Jezus’ naam te strijden, terwijl de waarheid is dat zij niets begrijpen van het evangelie, ook al zouden ze met vreugde hun lichaam geven om te worden verbrand omwille van hun geloof. Dit is ongezond en daarom moeten we hiervoor waken. Vanwege zulke mensen heeft de gemeente door de jaren heen moeten lijden. Vaak kwamen zij uit de godsdienstige wereld en waren daar niet tevreden. Ook bij ons zijn ze niet tevreden geworden.

Op grond van de leer over Christus geopenbaard in het vlees zijn we al vanaf het begin bijzonder miskend. Wij worden gehaat door godsdienstige mensen. Zij willen geen godvruchtig leven leiden. Daarom houden ze vast aan hun leer dat zij onder het bloed zijn en dat de beloften hen worden toegerekend op het moment dat ze sterven. In vrijwel de hele godsdienstige wereld leeft deze opvatting. Het bijzondere van Jezus was dat zijn geest nooit besmet werd door de zonde in het vlees. Hij gaf een reine geest terug, waarin het hele leven van de Vader was verzameld. De zondeval is net zo groot en diep als de verlossing groot en hoog is.

God behandelde Jezus voortdurend, en hoewel Hij altijd gehoorzaam was, kwam er onder deze behandeling toch geen klacht of bitterheid tegen Gods behandeling tevoorschijn. Jes. 53. Hij is de Meester boven alle meesters! Het doel van Paulus was om te komen tot de opstanding uit de doden. Hij liep zo hard hij kon en had geloof om dat te bereiken. Hij was enorm ijverig wanneer hij licht kreeg. In Paulus moet een zeer groot verlossingswerk zijn gebeurd. Als wij denken aan zijn uitgangspunt als Farizeeër en wij lezen dan over het leven dat hij bereikte en de openbaringen die hij van God kreeg, dan moeten we zeggen dat de vruchten van zijn leven overweldigend zijn!

De gemeente is nooit een democratie geweest. God stelt aan wie Hij wil en daar moeten wij ons allen voor buigen. Hij is het die gaven en diensten geeft. De meester kent de discipel het best, en ziet waartoe hij genadegaven heeft en waartoe hij in staat is. De profeet kent God het best en weet waar Hij van houdt. Als wij in verbinding staan met God, dan gaat het veilig en goed. Wie zijn voorgangers gehoorzaamt, zal het goed gaan, maar wie zulke gehoorzame mensen minacht en bespot, gaat het niet goed. Het gaat slecht met mensen die vasthouden aan hun eigen gedachten en meningen, en anderen minachten. Zulke mensen worden meestal door het aardse gegrepen, om daarin te verdwijnen. Wees ootmoedig, dank God dat u genade hebt gekregen in uw leven. Wees voorzichtig met wat u zegt. Er is iemand in de hemel die op u let.

Onze voorlopers hebben hun hele leven het spoor van de wetten van de Geest des levens gevolgd, en in het bijzonder de wetten van de vernedering. Zij hebben God ervoor geprezen dat zij discipelen geworden zijn en dat zij de broederschap liefhadden. Daardoor zijn ze in de wedloop bewaard gebleven. Hebt u de hoop om met deze geestelijke reuzen herenigd te worden en om Jezus te zien zoals Hij is, dan reinigt u zich gelijk Hij rein is! Om een levende hoop te hebben op de opname, moet alle grootsheid, hoogmoed en alles wat ook maar ruikt naar zelfzucht, veroordeeld en gedood worden. Enkele mensen die samen met Paulus dienden, kregen niet de eer waarvan zij meenden dat die hen toekwam als dienaren des Heren. Zij werden onrustig wanneer hun naam werd genoemd of juist niet werd genoemd. Deze onrust komt doordat men zichzelf zoekt. Hiervan moet men zich bekeren om een nuttige dienaar van de Here te worden.

Godsvrucht heeft enorme gevolgen voor jou en je nageslacht. God zegent tot in duizend geslachten. Maar bedenk ook dat de vloek zowel over jezelf als over je kinderen komt, tot in het derde en vierde geslacht als jij zondigt. Daarom moet iedereen de zonde zeer ernstig nemen, in het bijzonder de seksuele lusten. Door zulke dingen komt Gods toorn over de kinderen der ongehoorzaamheid. Daarom moet er af en toe krachtig en waarschuwend gesproken worden tegen dergelijke zonden. Dat is erg nodig. Men kan genieten van een contact, ook al blijft het bij gedachten. Iemand kan bijvoorbeeld een beetje verliefd worden op een ander dan zijn eigen man of vrouw. Vanzelfsprekend is dit ook ontrouw aan je eigen man of vrouw. Dan heb je in je hart een begeerte die niet trouw in de dood wordt gebracht. Kap zulke gedachten en fantasieën af en heb je echtgenote lief! Iedere man zou oneindig dankbaar moeten zijn voor een goede vrouw met een goede gezindheid en die bereid is om de kinderen te aanvaarden.





Afdrijven – traagheid


“Daarom moeten wij te meer aandacht schenken aan hetgeen wij gehoord hebben, opdat wij niet afdrijven.” Hebr. 2:1. Tijdens de levensreis ligt het voor de hand om af te drijven van wat je hebt gehoord. Bij sommigen heeft het geloof schipbreuk geleden. Hoe vaak is Gods woord ons niet verkondigd, om ons te bevrijden van de wereldgeesten en van ons egoïsme. Het is noodlottig om af te drijven van Gods woord.

“Daarom moeten wij te meer aandacht schenken aan hetgeen wij gehoord hebben, opdat wij niet afdrijven. Want indien het woord, door bemiddeling van engelen gesproken, van kracht is gebleken, en elke overtreding en ongehoorzaamheid rechtmatige vergelding heeft ontvangen, hoe zullen wij dan ontkomen, indien wij geen ernst maken met zulk een heil, dat allereerst verkondigd is door de Here, en door hen, die het gehoord hebben, op betrouwbare wijze ons is overgeleverd, terwijl ook God getuigenis daaraan geeft door tekenen en wonderen en velerlei krachten en door de heilige Geest toe te delen naar zijn wil.” Hebr. 2:1-4. Dit gaat over de verlossing waar Jezus mee kwam als hogepriester in het nieuwe verbond. In het oude verbond waren de offers buiten het lichaam, met allerlei dierenoffers. Nu kunnen wij tot God naderen in de hoop dat we niet meer zullen zondigen. Wij kunnen genade vinden om op de juiste tijd hulp te krijgen. Dat is het nieuwe verbond.

“Maar Híj heeft, juist doordat Hij in eeuwigheid blijft, een priesterschap, dat op geen ander kan overgaan. Daarom kan Hij ook volkomen behouden, wie door Hem tot God gaan, daar Hij altijd leeft om voor hen te pleiten.” Hebr. 7:24-25. Dit is dus onze levende hoop.

“Daarom zegt Hij bij zijn komst in de wereld: Slachtoffer en offergave hebt Gij niet gewild, maar Gij hebt Mij een lichaam bereid; in brandoffers en zondoffers hebt Gij geen welbehagen gehad. Toen zei Ik: zie, hier ben Ik – in de boekrol staat van Mij geschreven – om uw wil, o God, te doen.” Hebr. 10:5-7. Jezus ging Gods woord binnen en werd zelf een offer.

“Hoeveel te meer zal het bloed van Christus, die door de eeuwige Geest Zichzelf als een smetteloos offer aan God gebracht heeft, ons bewustzijn reinigen van dode werken, om de levende God te dienen? En daarom is Hij de middelaar van een nieuw verbond, opdat, nu Hij de dood had ondergaan om te bevrijden van de overtredingen onder het eerste verbond, de geroepenen de belofte der eeuwige erfenis ontvangen zouden.” Hebr. 9:14-15. Wij moeten onszelf als offer brengen, dat is welgevallig voor God. In het nieuwe verbond kunnen wij geweldige dingen bereiken. Het woord zal in het vlees worden geopenbaard.

Wij leven in de eindtijd. De mensen zullen dan een schijn van godsvrucht hebben, maar de kracht ervan verloochenen. Van zulke mensen moeten wij ons afkeren. Hebt u dit grondig ter harte genomen? Waarom wilt u in gemeenschap staan met zulke mensen? Vele winden van leer zijn over de wereld uitgegaan. Al in de tijd van de apostelen waren die actief. Ze hebben allemaal hun wortels in de misleiding van de zonde, meestal op het gebied van eer, geld of hoererij. Dit is het werk van de hoer. Hiervan moeten wij ons afkeren. Er bestaat geen alliantie tussen ons en godsdienstige leermeesters. Wanneer zulke leraren onder ons opstaan, dan moeten wij ons van hen afkeren. Anders kunnen wij niet in vreze Gods onze loop volbrengen.

“Indien Christus in u is, dan is wel het lichaam dood vanwege de zonde, maar de geest is leven vanwege de gerechtigheid. En indien de Geest van Hem, die Jezus uit de doden heeft opgewekt, in u woont, dan zal Hij, die Christus Jezus uit de doden opgewekt heeft, ook uw sterfelijke lichamen levend maken door zijn Geest, die in u woont. Derhalve, broeders, zijn wij schuldenaars, maar niet van het vlees, om naar het vlees te leven. Want indien gij naar het vlees leeft, zult gij sterven; maar indien gij door de Geest de werkingen des lichaams doodt, zult gij leven.” Rom. 8:10-13.

Het is duidelijk dat het iets uitmaakt waar je bent en wat je met je lichaam doet. Als je in werelds gezelschap verkeert, in de bioscoop of de discotheek, enzovoort, is dat dan omdat je lichaam dood is vanwege de zonde? Zie je er dan op toe dat de zonde geen macht krijgt in jou? Hier moet een ieder voor zichzelf antwoorden en oprecht zijn tegenover God. Wij moeten de mensen geen wetten of regels opleggen. Onze roeping is om vrijgemaakt te worden van de zonde. De begeerten wonen in het lichaam, en wanneer het lichaam zijn zin krijgt, komen de begeerten in het lichaam aan de macht. Dan zijn we in het vlees, en dan zullen we sterven. Maar wij zullen leven, wanneer wij door de Geest de werkingen van het lichaam doden. Niemand moet afdwalen van deze vrijmakende, heerlijke woorden.

De Geest die onze lichamen levend zal maken, woont alleen in lichamen die met Hem gekruisigd zijn. “Of weet gij niet, dat uw lichaam een tempel is van de heilige Geest, die in u woont, die gij van God ontvangen hebt, en dat gij niet van uzelf zijt? Want gij zijt gekocht en betaald. Verheerlijkt dan God met uw lichaam.” 1 Kor. 6:19-20. Wil er hoop zijn voor ons lichaam, dan moet ons lichaam een tempel zijn van de heilige Geest. Zulke mensen zijn niet van zichzelf. Zij hebben hun eigen wil in deze wereld opgegeven en leven om Gods wil te doen. Geen enkel negatief ingesteld mens heeft een lichaam dat dood is vanwege de zonde. Door de minste of geringste tegenslag worden zulke mensen al zuur. Zij moeten zich bekeren als ze mee willen gaan wanneer Jezus komt.

Ziet u welke hoop u hebt als uw lichaam dood is vanwege de zonde? Ziet u de hoop voor uw geest en uw lichaam? “Blijf gij echter bij wat u geleerd en toevertrouwd is, wèl bewust van wie gij het hebt geleerd, en dat gij van kindsbeen af de heilige schriften kent, die u wijs kunnen maken tot zaligheid door het geloof in Christus Jezus. Elk van God ingegeven schriftwoord is ook nuttig om te onderrichten, te weerleggen, te verbeteren en op te voeden in de gerechtigheid, opdat de mens Gods volkomen zij, tot alle goed werk volkomen toegerust.” 2 Tim. 3:14-17.

“Die u wijs kunnen maken tot zaligheid.” Wij hebben dus wijsheid nodig om zalig te worden, zodat wij in onze omstandigheden de weg van verlossing verstaan. Daarom moet er voortdurend een gebed in ons hart zijn: “Lieve God, wat moet ik doen? Ik heb wijsheid nodig waar het gaat om mijn verlossing en de weg van de gemeente.” De wijsheid is beweeglijk. Onze roeping is om voor iedere goede taak bruikbaar te zijn. “Ik betuig u nadrukkelijk voor God en Christus Jezus, die levenden en doden zal oordelen, met beroep zowel op zijn verschijning als op zijn koningschap: verkondig het woord, dring erop aan, gelegen of ongelegen, weerleg, bestraf en bemoedig met alle lankmoedigheid en onderrichting.” 2 Tim. 4:1-2.

Als er gebrek is aan de Geest van kracht, komt er gemakkelijk traagheid in onze samenkomsten. Er komt lauwheid binnen, men raakt zo gewend aan hoe het gaat en alles wordt zo voorspelbaar. Men wordt traag om samen te komen en traag om iets te zeggen. Dat is niet opbouwend. Wij moeten het Woord verkondigen en klaar staan, gelegen of ongelegen. Niemand mag voor zichzelf leven, maar wij moeten voor Hem leven en daardoor voor de ander leven. Wij hebben verantwoordelijkheid in de gemeente, en als men verder niets op het hart heeft, is het rechtvaardig om te danken. Hoe kun je meebouwen aan Christus’ gemeente, als je niet in brand staat voor het koninkrijk der hemelen?

Door de Geest van kracht dringen wij de vijand terug naar zijn eigen poort. Wil de gemeente geloof krijgen voor een overwinningsleven in navolging van Jezus, dan is de Geest van kracht nodig! De Geest van kracht is de motor in al het werk in de gemeente. Gedurende vele jaren is de Geest van kracht veel te weinig onder ons geweest. Er is veel bezadigdheid en wijsheid, en dat is goed voor de opbouw. Maar er is meer nodig van deze Geest van kracht, zodat de jeugd tot geloof komt. Zonder de Geest van kracht verliest men de vaart die nodig is om te kunnen sturen, en als er niet gestuurd wordt door de mensen die daarvoor zijn aangesteld, dan zijn er genoeg vleselijke mensen die willen sturen.

“Schaam u dus niet voor het getuigenis van onze Here of voor mij, zijn gevangene, maar wees mede bereid voor het evangelie te lijden in de kracht van God.” 2 Tim. 1:8. Veel gelovigen waren door de dienst van Paulus tot leven en rijkdom gekomen, maar toch schaamden zij zich voor hem toen hij zo ontzaglijk ijverig was dat hij hierdoor zelfs in de gevangenis belandde. Beter was het niet met ze, maar Paulus zelf had goede moed. Het is niet moeilijk om te lijden als dat gebeurt in de kracht van God. Wij moeten vaststaan als wij kwaad moeten verduren, zodat wij in onze omstandigheden kracht en vreugde kunnen uitstralen! Stefanus straalde van blijdschap en hij keek onafgebroken op naar de hemel! Het ontbrak Timoteüs wat aan deze Geest van kracht. De genadegave moest weer aangewakkerd worden. Het heeft met de liefde tot God te maken dat iemand zo’n verheven leven kan leiden. Wij moeten onze zwakke kanten naar God keren, en de sterke kanten naar de gemeente en de mensen om ons heen.

Wij moeten in ijver ontbranden, zodat er meer daadkracht en ijver komt. Gods naam is immers Naijverige, en alleen in die Geest van ijver kunnen wij zijn woord volledig uitvoeren. Het geloof draagt ons, dit geloof wordt nooit moede of mat. Elke morgen stroomt ons hart opnieuw vol, maar daar moeten wij ons voor openstellen!

Ons doel is Christus’ bruid te worden. Zij is bekleed met de zon, jubelend als een held om het pad te lopen. Het trage moet gehaat en gedood worden! Gods woord moet doordringen, zodat wij altijd een gereinigde ziel hebben. Dan komt er kracht en dan kunnen wij dienen uit de genade die God geeft.

Zonder de Geest van kracht is er vaak veel aan de hand in een gemeente. De gemeente mist de vaart die nodig is om te kunnen sturen, de samenkomsten worden lang en zwaar. Lange toespraken zonder kracht zijn erg vermoeiend voor de broeders en zusters. Volg geen gewoonten en tradities die niet door Gods Geest gedreven zijn. Wees vrij en dien God in uw geest, dan zal Hij om zijn welbehagen zowel het willen als het werken in u werken.

“Trek mij achter u mee, laten wij ons spoeden. De Koning voerde mij naar zijn vertrekken, laten wij juichen en ons in u verheugen, uw liefde prijzen boven de wijn! Met recht heeft men u lief!” Hoogl. 1:4.





De geest van profetie


“En ik wierp mij neder voor zijn voeten om hem te aanbidden, maar hij zei tot mij: Doe dit niet! Ik ben een mededienstknecht van u en uw broederen, die het getuigenis van Jezus hebben; aanbid God! Want het getuigenis van Jezus is de geest der profetie.” Openb. 19:10. Het getuigenis van Jezus is het getuigenis van een volledige dood over de zonde. De geest van profetie is zo sterk dat zelfs de poorten der hel hem niet zullen overweldigen. Alles wat gebouwd is in de geest van profetie houdt stand; geen zonde kan daar leven en geen macht kan het overwinnen.

“Mij, verreweg de geringste van alle heiligen, is deze genade te beurt gevallen, aan de heidenen de onnaspeurlijke rijkdom van Christus te verkondigen, en in het licht te stellen (wat) de bediening van het geheimenis (inhoudt), dat van eeuwen her verborgen is gebleven in God, de Schepper van alle dingen” Ef. 3:8-9.

Een profeet is niet persé een groot spreker, maar door zijn leven heeft hij wel iets te zeggen. Door zijn dienst kan hij de geheimenissen van Christus naar voren brengen, die sinds eeuwen verborgen zijn geweest. Deze geheimenissen drijven de gemeente naar de Geest, het water en het bloed. Dan heeft het profetische woord zijn werk gedaan; men wordt naar de dood van het “ik” toe gedreven. De geheimenissen van Christus komen tevoorschijn door het onderricht dat wij ontvangen hebben. Dat bevrijdt ons van de zonde en stelt ons in staat om dienaren van God te worden. De profeten hebben een bijzonder nauw contact met God. Daarom kan het gebeuren dat een profeet af en toe dingen zegt en doet, die wat ongewoon zijn voor de herder en de evangelist. Daarin ligt iets van God, wat een krachtig werk kan doen als men het niet veracht. Vaak zijn de woorden niet zo mooi geformuleerd of aangekleed, het komt op dat moment op, gedreven door God. Daarom staat er een bijzondere vermaning in 1 Tess. 5:20: “Veracht de profetieën niet.” Klaag ook nooit iemand aan die het zwaard in de juiste richting zwaait, ook al zijn niet alle slagen rechtmatig.

Het is duidelijk merkbaar wanneer de wil van een mens er achter zit wanneer het woord wordt gesproken. Dan is er vaak een beetje ergernis over iets wat men dan wil aanpakken. Dat is de wil van een mens. Dat is niet aangenaam, er zit een zweetlucht aan. “Linnen hoofddoeken zullen op hun hoofd zijn en linnen broeken aan hun heupen, zij zullen zich niet omgorden met iets dat doet zweten.” Ezech. 44:18. Men moet linnen kleding aan hebben, er mag niet iets zijn wat de smaak heeft van mijzelf. Wanneer het profetische woord komt, zal de gemeente het geloofsstandpunt innemen: dood voor de zonde en levend voor God. De hele gezindheid wordt hierop ingesteld. Zulk gedreven spreken werkt zo krachtig dat ook degenen die het moeten beoordelen beginnen te profeteren. 1 Kor. 14:29. “Wat de profeten betreft, twee of drie mogen het woord voeren, en de anderen moeten het beoordelen.” Wie door dit spreken hulp hebben gekregen, komen dan met hun geloofsgetuigenis. Dit is een krachtige opbouw in de Geest.

Ik heb vaak gemerkt dat ook in onze samenkomsten hiertegen wordt gezondigd. Tijdens het spreken van de eerste profeet worden de harten van de beoordelaars in vlam gezet en krijgen zij zelf lust om ook te gaan profeteren. En dan worden zij vaak iets te ijverig, waardoor ze geen ruimte geven aan de tweede profeet. Het feit dat ik enthousiast ben geworden tijdens het woord van de eerste profeet, betekent niet dat ik na hem aan de beurt ben om te dienen. Wanneer ik pas iets gehoord heb bij de eerste profeet, wil dat zeggen dat ik niet de tweede profeet ben. Die heeft immers zelf ook een boodschap van God gehoord. Degenen die het beoordelen moeten daarom rustig afwachten en nauwkeurig toezien op zichzelf en de werkingen van de Geest in de samenkomst, zodat ze het opmerken wanneer het hun beurt is om in te vallen tijdens de samenkomst. Een samenkomst is in veel opzichten vergelijkbaar met een pianostuk. Alle toetsen moeten beschikbaar zijn en gereed zijn voor de pianist. Sommige mensen kunnen het gevoel hebben dat het profetische spreken zo machtig is dat zij niets meer hebben toe te voegen. Daarom haken ze af en worden passief. Ze staan niet klaar om gehoorzaam te zijn aan de werkingen van de Geest. Bepaalde ‘tonen’ blijven in de samenkomst achterwege. Door deze ontrouw worden eeuwige waarden aan de broeders en zusters onthouden. Niemand anders kan geven wat juist u had moeten geven in de samenkomst. Zelfs de zwakste leden hebben iets toe te voegen aan de opbouw in de Geest.

Het is absoluut noodzakelijk dat er in een gemeente één of meer profeten zijn. Zonder hen houdt zij geen stand als gemeente in God, als gemeente die gereed wordt gemaakt voor de opname. Zonder het werk van een profeet komt een gemeente in een bepaalde vorm en wordt rijk en verzadigd, ondanks dat men de juiste leer heeft. Kom niet aan Gods profeten! Wie dat doet, richt zichzelf te gronde. De profeten zijn Gods oogappels. Het heeft hen veel lijden, strijd en pijn gekost om tot dat leven te komen. Hun leven en dienst zijn van grote betekenis voor de mensen. Moge God zijn profeten daarom krachtig versterken in hun leven en dienst voor Gods aangezicht!

“Wie een profeet ontvangt als profeet, zal het loon van een profeet ontvangen; en wie een rechtvaardige ontvangt als rechtvaardige, zal het loon van een rechtvaardige ontvangen.” Matt. 10:41. Wie een profeet op deze manier ontvangt, is immers zelf ook een profeet die deze geest kent, en daarom is het heel natuurlijk dat hij het loon van een profeet zal ontvangen.

“En, terwijl zij voortgingen, al wandelende en sprekende, zie, een vurige wagen en vurige paarden! en die maakten scheiding tussen hen beiden. Alzo voer Elia in een storm ten hemel. En Elisa zag het en riep uit: Mijn vader, mijn vader! Wagens en ruiters van Israël! En hij zag hem niet meer. Toen greep hij zijn klederen en scheurde ze in twee stukken.” 2 Kon. 2:11-12. Elisa zag Elia als de bescherming van Israël. Als iemand die meer betekende dan het hele leger van het land. Zo was het toch ook!





Gods gevolmachtigden


“In overeenstemming met het evangelie der heerlijkheid van de zalige God, dat mij is toevertrouwd.” 1 Tim. 1:11. Denk je in: een medewerker van Christus te zijn die Hij dingen kan toevertrouwen. Zulke door en door trouwe mensen zijn altijd zalig. Zij hebben vreugde en vrede in hun geloof, omdat ze het hart van de Vader hebben leren kennen. Jezus kon Paulus trouw achten door hem in zijn dienst aan te stellen en hij werd een medewerker van God. God doet zijn medewerkers opstaan uit zijn akker. In hun dienst aan de mensen hebben zij een rentmeesterschap, en zij begrijpen wat de gemeente nodig heeft. Zij dienen op zo’n manier dat de heiligen op kunnen groeien tot een sieraad voor de leer van Christus.

God stelt zijn dienaren op de proef, vaak op het gebied van eer en macht. Wie deze proeven doorstaan, kan God zeer belangrijke dingen toevertrouwen. Er is een heel groot verschil tussen wie iets toevertrouwd kan worden en wie niet.

“Simon Petrus antwoordde en zei: Gij zijt de Christus, de Zoon van de levende God! Jezus antwoordde en zei: Zalig zijt gij, Simon Barjona, want vlees en bloed heeft u dat niet geopenbaard, maar mijn Vader, die in de hemelen is. En Ik zeg u, dat gij Petrus zijt, en op deze petra zal Ik mijn gemeente bouwen en de poorten van het dodenrijk zullen haar niet overweldigen. Ik zal u de sleutels geven van het Koninkrijk der hemelen, en wat gij op aarde binden zult, zal gebonden zijn in de hemelen, en wat gij op aarde ontbinden zult, zal ontbonden zijn in de hemelen.” Matt. 16:16-19.

Deze profetische woorden kwamen recht uit het hart van Petrus. Toen kwam dezelfde profetische geest over Jezus, en Hij wilde zijn gemeente bouwen op de profetische Geest waarin Petrus was. De sleutels van het koninkrijk der hemelen zijn ook vandaag de dag in de gemeente. Er gaan onzichtbare, goddelijke werkingen uit van het leven van zulke personen. Daar kan niemand omheen. Zulke mensen zijn gevolmachtigden van God geworden, zij verstaan Gods wil en handelen volgens de raad van de Here en de werkingen van de Geest. Dit vereist onwankelbare trouw en reinheid van alles wat naar zelfzucht smaakt. Daarom hebben zij macht in hun geest, een onzichtbare geestelijke macht, om mensen te binden en vrij te maken. Wordt iemand gebonden, dan “wordt het scherm zwart”, geestelijk gesproken weet men niet waar men gaat. Alleen een gevolmachtigde van God kan zo iemand weer bevrijden. Dan stroomt het licht weer naar binnen. Vleselijke mensen kunnen deze macht niet hebben, dat zou verschrikkelijk zijn. Het is bijzonder wijs om zich te verootmoedigen en te voegen onder wat trouwe mannen Gods zeggen, mensen die Gods hart zo goed kennen dat zij in Christus’ plaats kunnen vermanen. Zij hebben het edele van het onedele gescheiden en zijn geworden als Gods mond. “Daarom, zo zegt de Here: Indien gij terugkeert, zal Ik u doen terugkeren; dan zult gij vóór Mij staan; en indien gij het edele afscheidt van het onedele, zult gij als mijn mond zijn. Laten zij zich tot u keren, maar gij zult u tot hen niet keren.” Jer. 15:19.

Wij moeten een oor hebben voor wat zich roert in de wereld van de Geest en in ootmoedigheid de ander hoger achten dan onszelf. In een gemeente waar zulke broeders zijn, zal de gemeente verder opgroeien. Zij verheugen zich over degenen die op Gods akker opgroeien, en versterken hen. Zij zijn vrij van verwijt en aanklacht, zij werken in grote liefde en volharding met de schapen, naarmate zij zien dat God de weg opent voor de enkeling. God kende immers onze gezindheid en Hij riep ons voor de grondlegging der wereld. Dit hoort bij zijn voorkennis en alwetendheid.

David was een man naar Gods hart. Let er op hoe hij Israël beschermde en haar vijanden totaal vernietigde. In Psalm 101 kunnen we Davids regeringsbeleid lezen:

“Van David. Een psalm. Van goedertierenheid en recht wil ik zingen, U, o Here, wil ik psalmzingen. Ik wil acht geven op een onberispelijke wandel. Wanneer zult Gij tot mij komen? Ik wandel in oprechtheid mijns harten in mijn huis; ik stel geen schandelijke dingen voor mijn ogen; ik haat het doen der afvalligen, het kleeft mij niet aan. Een verkeerd hart wijke verre van mij, de boze wil ik niet kennen. Wie zijn naaste heimelijk lastert, die zal ik verdelgen; wie hoog van ogen en trots van hart is, die duld ik niet. Mijn ogen zijn op de getrouwen in den lande om bij mij te wonen; wie onberispelijk wandelt, die zal mij dienen. In mijn huis zal geen bedrieger wonen; de leugenspreker zal niet bestaan voor mijn ogen. Elke morgen zal ik verdelgen alle goddelozen van het land, en uit de stad des Heren uitroeien alle bedrijvers van ongerechtigheid.” Dezelfde brandende ijver om de zonde uit te roeien behoren ook de huidige dienaren des Heren te bezitten. Dan zal er altijd, zelfs in de duisternis van deze tijd, een lamp van de Here zijn, die brandt tot vreugde van oprechte zielen.





Vrede wordt door strijd gewonnen


“Judas, een dienstknecht van Jezus Christus en een broeder van Jakobus, aan de geroepenen, die in God, de Vader, geliefd en voor Jezus Christus bewaard zijn.” Judas vers 1. Als wij denken aan alles wat een mens tijdens een lang leven kan meemaken, dan is het groot dat wij ons hele leven voor Christus bewaard kunnen blijven. Daarom zijn oudere godvrezende mensen onder ons een enorm getuigenis. Wanneer iemand Gods woord verkondigt, zonder dat in zijn dienst voor God in hemzelf een dood werkzaam is, dan verkondigt zo iemand zijn eigen oordeel. Velen zijn goddeloos geworden terwijl ze christen zijn, zij veranderen de genade van onze God in losbandigheid. Er is een zwaard nodig om de gemeente te bouwen, een zwaard dat het edele kan scheiden van het onedele, en het heilige van het onheilige. Zwaard en oorlog zijn niet modern. Wie in deze wereld een groot man wil worden, moet aan vrede werken. Men spreekt over alliantie en tolerantie. Zo sprak Jezus niet. “Meent niet, dat Ik gekomen ben om vrede te brengen op de aarde; Ik ben niet gekomen om vrede te brengen, maar het zwaard.” Matt. 10:34. Dit zwaard is nodig, anders gaat de gemeente ten onder. Het onedele moet afgescheiden worden. Al het onreine moet weg.

“Laat niemand u de prijs doen missen door gewilde nederigheid en engelenverering, als ingewijde in wat hij heeft aanschouwd, zonder reden opgeblazen door zijn vleselijk denken, terwijl hij zich niet houdt aan het hoofd, waaruit het gehele lichaam, door pezen en banden ondersteund en samengehouden, zijn goddelijke wasdom ontvangt.” Kol. 2:18-19.

Sommige mensen hebben een schijn om zich heen hangen alsof alles zo heilig en rein is. Maar krab je in die christelijke cultuurlagen, dan duurt het niet lang voordat je verrot vlees tegenkomt. Het blijken witgekalkte graven te zijn. Zij zijn vals en hullen zich in een religieus wezen dat echt lijkt, maar niets van wat zij te bieden hebben kan de godsvrucht versterken. Zij zijn een last en zij misleiden de harten van de mensen. De valse profeten kunnen niet zonder een schapenvacht, zij moeten hun ware aard verbergen. Daarom moet een ieder leren onderscheid te maken tussen wat echt is en wat vals is.

“Dit toch is, al staat het in een roep van wijsheid met zijn eigendunkelijke godsdienst, zijn nederigheid en zijn kastijding van het lichaam, zonder enige waarde en dient slechts tot bevrediging van het vlees.” Kol. 2:23. In hun eigendunkelijke godsdienst kiezen zij zelf hun werken uit, zodat ze voordeel trekken uit hun eigen handel en wandel. Veel valse profeten hebben iets aantrekkelijks voor degenen die nieuw zijn in de gemeente. Ze zijn immers zo goed en zorgzaam! Waarom zijn ze groot? Omdat zij voor wijs doorgaan. Zij worden groot en bewonderd in de ogen van domme mensen. Dit alles ligt in het vlees, en hier moet het oordeel en het zwaard zijn werk doen, anders gaat het fout. Het zwaard moet doordringen, zo diep dat het de verborgen overleggingen en gedachten des harten oordeelt. Zonder deze ijver breekt er melaatsheid uit. Je oordeel is verkeerd, je kunt geen echte en goede raad geven, je bent vals en wordt een verleider in plaats van een voorganger.

Zelfs onder ons zouden sommige mensen net zo goed in de kerk of in een pinkstergemeente kunnen spreken. Het ontbreekt hen aan een zwaard in hun verkondiging. Zij zijn geen dienaren van God en staan niet in Gods raad. Het is merkwaardig dat ook veel broeders en zusters dit zo slecht kunnen beoordelen. Men slikt bijna alles voor zoete koek, zolang het maar in een bepaalde vorm gebracht wordt. Zulke mensen hebben geen geoefende zintuigen gekregen om te onderscheiden tussen goed en kwaad. Zij hebben in hun omstandigheden de rechte prediking niet gebruikt en zij kunnen ook geen onderscheid maken tussen juist en onjuist, links en rechts. Dit is een groot bedrog van Satan. Waren zij trouw geweest aan de tafel des Heren en hadden zij zich in de omstandigheden van het leven laten verbreken, dan hadden zij het verschil opgemerkt.

“Maar toen de inwoners van Gibeon gehoord hadden, wat Jozua met Jericho en Ai gedaan had, gingen ook zij met list te werk: zij begaven zich als afgezanten op weg, namen versleten zakken voor hun ezels en versleten wijnzakken, gescheurd en weer dichtgebonden, en versleten, opgelapte schoenen aan hun voeten en versleten kleren aan het lijf, terwijl al het brood van hun teerkost uitgedroogd was; het was een en al kruimels.” Joz. 9:3-5.

Jozua kon het volk niet in de rust brengen en greep naast de zegeprijs. Hij werd bedrogen door de Gibeonieten en verbrak het verbond met de Here dat hij al het levende zou doden, zelfs zuigelingen. In de gemeente moet een zwaard gebruikt worden tegen alles van het vlees dat adem heeft. Ook het ‘mooie’ waar je als mens misschien van houdt, voert van God weg. Dit alles moet onder het zwaard komen. Dan komt er vrede. Dan ben je er niet mee bezig om door je godsdienst anderen rond je eigen persoon te vergaderen, maar dan breng je bijeen tot Christus, die het hoofd is van de gemeente. Johan O. Smith heeft zich in zijn dienst altijd beijverd om de broeders en zusters in verbinding te brengen met het hoofd, Christus. Hij zal groot zijn in alle eeuwigheid. Wij zullen groot worden naarmate we dezelfde gezindheid hebben, de gezindheid die Gods werkingen in de omstandigheden op het moment zelf verstaat en die uitvoert zonder morren of bedenkingen. Begin niet voor het aangezicht van mensen te leven! Wees vrij van alle huichelarij, vrij om naar Gods werkingen te handelen. Dien de levende God, zodat je opgroeit tot Hem die het hoofd is in gemeenschap met Hem. Raak nooit verstrikt in het net dat je rekening houdt met vlees, waar je niet vrij bent om Gods wil te doen. Dit kunnen we leren van Johan O. Smith. Luister maar wat hij op 15 december 1911 aan zijn broer Aksel schrijft:

“Je haalde iets aan van de preek van de zendingspredikant J. in ‘De vereniging van de notabelen’ – werkelijk een duistere basis voor een vereniging – het was bar. Maar zo gaat het als men niet in eenvoud het Woord geloven wil. En na afloop zou er gelegenheid tot gesprekken zijn, en die zullen ook wel plaatsgevonden hebben, omdat men hem tegensprak. Maar, zeg je, het voor het vlees zo aangename onthaal liet niet toe, dat men zijn gedachten of beweringen naar de andere kant van de wereld stuurde.

Dat moet ik wel zo opvatten, dat het voor het vlees zo aangename onthaal een volkomen overwinning over de dwaasheid in de weg stond. Maar is dat juist? Moeten wij niet in getrouwheid aan Christus ons boven alles wat aanzien of eer van de wereld betreft zetten, ja, zelfs onze eigen eer naar de andere kant van de wereld sturen, om zodoende in zulke verduisterde, ingebeeld ontwikkelde kringen een verpletterende overwinning te behalen. Het is enkel ontrouw jegens Christus om niet alles wat het licht niet verdragen kan, als men hiertoe de gelegenheid heeft, te verbrijzelen en te verbreken. Dat is zichzelf sparen. Het lichaam moet in de praktijk als offer ingezet worden, zodat wij, in de volle zekerheid dat niemand ons kan deren, in de horden der duisternis er op los kunnen hakken. Daartoe zal God ons genade geven door ons van alle eigen eer en aanzien te ontdoen.

Welk recht hebben wij om erbarmen met het vlees te hebben of om niet ronduit te spreken? Geen enkel recht. De strijders van het koninkrijk van God zijn verlost van aanzien des persoons. Zij kunnen daarom ook als vrije (vrijgemaakte) wezens, in Gods kracht, door geloof het bouwwerk van Satan, dat in vijandschap optorent tegen de kennis die God schenkt, verbrijzelen en vernietigen. Dit is het strijdtoneel waar Gods onoverwinnelijken door alle tijden heen zich in geworpen hebben. Een halve overwinning geeft een halve bevrediging, maar een halve bevrediging is niet anders dan misnoegen. De voorwaarde om te kunnen overwinnen is hard voor het vlees; maar als het lichaam in de hitte van de strijd als een offer voor God gesteld is, zijn wij zeker van de overwinning. Maar als men het vlees spaart, dan kan men wel inpakken – hoe eerder hoe beter.”





Wat zich beweegt in Christus


Willen wij nuttige dienaren voor God zijn, dan moeten we een oor hebben voor wat zich roert in de wereld van de Geest en in ootmoedigheid de ander hoger achten dan onszelf. Wat op onze conferenties gezegd wordt, behoort immers altijd datgene te zijn wat in Christus werkt. Wees bezig met wat nu in het lichaam bewerkt wordt, de woorden die vandaag van de mond des Heren uitgaan. Wij moeten vaststaan, en datgene doden waarvan de heilige Geest wil dat de gemeente gereinigd wordt. Ef. 2:14. Onze vrede moet daarin bestaan dat iets van de vijandschap weggebroken wordt. Bent u iemand die kan dragen? Krijgt u genade om de tussenmuren weg te breken? Aan het kruis met Hem behalen we de overwinning! Verlaat alle aardse gedachten en keer u af van alle vleierij en eer van mensen.

God wil de gemeente gestalte geven. Dan moeten wij bij die groep mensen horen die de stromingen in Christus opmerkt. Laten wij voor Gods aangezicht staan en het evangelie verkondigen, zodat God een wedergeboorte kan bewerken en de mensen tot een nieuw leven komen. Ook de voorhof moet geholpen en bemoedigd worden. Als sommigen op het punt staan de gemeenschap te verlaten, moeten wij toenadering zoeken en vermanen en redden wie dreigen te verdwalen.

“Maar wanneer Hij komt, de Geest der waarheid, zal Hij u de weg wijzen tot de volle waarheid; want Hij zal niet uit Zichzelf spreken, maar al wat Hij hoort, zal Hij spreken en de toekomst zal Hij u verkondigen.” Joh. 16:13. Een profeet staat in verbinding met God en hij moet eraan werken dat de hele gemeente in verbinding met God kan komen. Hij aanschouwt de dingen die komen en kan van tevoren in de Geest zien wat er zal gaan gebeuren. Hij moet besneden zijn van alles en iedereen, zodat hij in armoede van geest kan spreken vanuit Gods werkingen en niet vanuit zijn eigen wil. Een profeet heeft een boodschap van God gehoord. Dan gaat het erom dat over te brengen wat hij gehoord heeft en niet van alles toe te voegen van wat hij kan en weet. Zijn spreken is als een licht dat op een duistere plaats schijnt, en tegelijkertijd de harten blij maakt. Men doet er wél aan om acht te slaan op deze woorden.

Door het spreken van de profeet komt de evangelische ernst en de evangelische hoop naar voren. Het wordt licht, heerlijk en gezegend. Het schift overleggingen en gedachten van het hart. Het profetische woord heeft een geweldige verlossende kracht. “Zend iemand naar Joppe en nodig Simon uit, die bijgenaamd wordt Petrus; deze zal woorden tot u spreken, waardoor gij en uw gehele huis behouden zult worden.” Hand. 11:13-14.

“En de geesten van de profeten zijn aan de profeten onderworpen, want God is geen God van wanorde, maar van vrede.” 1 Kor. 14:32-33. Door de dienst van een profeet komt er orde en vrede in de gemeente. Hij ziet de anderen als Gods uitverkorenen en zijn vooruitziende blik maakt dat hij met hoop en geloof voor de enkeling kan spreken. Hij gaat in zijn dienst bewust te werk opdat er jongere dienaren des Heren opgroeien, en hij is dankbaar voor de genadegaven die God ieder afzonderlijk tot hulp en nut in het dienstbetoon heeft gegeven.

Wij moeten er allen op letten dat het de Geest van Jezus Christus is die werkzaam is op onze bijeenkomsten. De gemeente kan niet leven met een andere geest. Daarom moet men de Here dienen en niet voor het aangezicht van mensen staan om hen te willen behagen. De verkondiging moet rein en onbesmet van aardse omstandigheden worden gebracht. De heilige Geest wil dat er voedsel is voor de gemeente. Zonder dit voedsel, een boodschap vol van hoop, geloof en enthousiasme, komt er geen groei. De dienst van een profeet gaat gepaard met liefelijkheid en samenbinding. Zij is vrij van hondendienst en het geblaf tegen uiterlijke dingen. De profeten dienen naar de kracht die God geeft, en brengen de mensen binnen in grote vrijheid in de Geest. In geloof in God en in de heiligen leggen ze een brood neer en vertrouwen erop dat een ieder een boterham kan nemen. Zij geloven in de dienst van het lichaam, waar de leden elkaar aanvullen, en ze spreken met enthousiasme over het deel waarmee zij volgens de werkingen van de Geest naar voren komen. Hun spreken is bemoedigend, opbouwend en vermanend. Daarom is hun dienst zo waardevol en noodzakelijk voor een gemeente in groei en ontwikkeling. De profeten zijn onderworpen aan de apostel in de gemeente en dienen in gemeenschap met de dienaren, zoals God die telkens weer in de gemeente aanstelt.





Het gemeenteleven





Iets over de taak van een opziener


Als je de brief aan de Hebreeën leest, dan zie je duidelijk een nood bij de apostel dat de groei van de gelovigen was gestopt. “Herinnert u de dagen van weleer, toen gij, na verlicht te zijn, zo menigmaal lijden doorworsteld hebt,” Hebr. 10:32. Zo was het nu dus niet meer! De apostel vermaant en herinnert hen op verschillende manieren over dit ernstige feit. De groei was uitgebleven!

“Hierover hebben wij veel te zeggen, maar het is moeilijk uit te leggen, omdat gij traag zijt geworden in het horen. Want hoewel gij, naar de tijd gerekend, leraren behoordet te zijn, hebt gij weer nodig, dat men u de eerste beginselen van de uitspraken Gods leert, en gij hebt nog melk nodig en geen vaste spijs. Want ieder, die nog van melk leeft, heeft geen weet van de rechte prediking: hij is nog een zuigeling. Maar de vaste spijs is voor de volwassenen, die door het gebruik hun zinnen geoefend hebben in het onderscheiden van goed en kwaad.” Hebr. 5: 11-14.

Vandaag de dag is er dezelfde ernst en hetzelfde spreken tot ons. Vooral broeders die in hun plaatselijke gemeente verantwoordelijkheid dragen, zouden zich zelf de vraag moeten stellen: hoe is het met de groei en ontwikkeling in mijn persoonlijke leven? Hoe is het met de wederliefde tot Christus? Word ik alleen steeds bekwamer in het leidinggeven of word ik ook bekwamer in het leven? Heb ik voedsel te geven vanuit Gods heiligdom? Is er een Geest van openbaring in wat ik zeg of zijn het niet meer dan menselijke gedachten zonder kracht of vermogen om de gezindheid te bevruchten? Komen de mensen door mijn dienst tot geloof in Gods kracht? Vindt er in mij een persoonlijke herschepping plaats?

Deze vragen zou elke gelovige zichzelf moeten stellen, maar niet in het minst moeten de broeders die met Gods woord dienen deze ernst hebben. Door groei in het goede (door heiligmaking) wordt het voor anderen steeds gemakkelijker om onze dienst aan te nemen. Dan wordt alles meer gezegend en gezalfd.

“Mozes zag, dat het volk teugelloos was – want Aäron had het de vrije teugel gelaten, tot spot voor hun tegenstanders” Ex. 32:25. “Indien openbaring ontbreekt, verwildert het volk, maar heil hem die de wet bewaart.” Spr. 29:18. Zonder de openbaringen van de Geest hebben wij geen kracht om de gemeente te bouwen en te bewaren in de juiste relatie met God. Alle aanvallen van Satan moeten ontmaskerd worden, zodat niemand verleid wordt met drogredenen over een makkelijkere weg. In de gemeenschap der heiligen houd je alleen van de vrijheid die door de Geest van Christus wordt erkend en daar ken je geen vermaak om het genot zelf. Het genot en de vrijheid die je aan het kruis leert kennen, die heb je lief en daarvan kun je genieten, want die zijn rein. Valse vrijheid heeft nog nooit iemand tot groei en ontwikkeling in Christus gebracht, maar geeft alleen maar toegang tot zonde en verderf. Een profeet heeft een waakzaam oog voor dit bedrog en verkondigt het woord van het kruis met kracht, als een licht voor de harten van ware discipelen.

“Daarom heb ik de slachtschapen geweid – daarom zijn zij de ellendigste onder de schapen – en ik heb twee staven genomen, de ene heb ik genoemd Lieflijkheid, en de andere Samenbinding; zo heb ik de kudde geweid.” Zach. 11:7. Iedere echte herder behoort deze twee staven te hebben. Hiermee kun je de schapen naar grazige weiden leiden en hen voedsel geven. Dan werkt het versterkend en samenbindend. De ene staf bewerkt voortdurend een onderstroom van lieflijkheid en goedheid, waardoor de schapen zich geliefd en gewaardeerd voelen. Ze krijgen geloof in hun werk en nemen hun taak op zich als lid van het lichaam van Christus. De goedheid bewerkt bekering en ze komen tot groei en ontwikkeling.

De andere staf, Samenbinding, bindt de harten samen. Die zorgt ervoor dat er geen scheiding of partijschap ontstaat. Men leert om afkerig te zijn van het kwade en gehecht te zijn aan het goede. “Want ik stel er prijs op, dat gij weet, hoe zware strijd ik te voeren heb voor u, en voor hen, die te Laodicea zijn en voor allen, die mijn aangezicht niet hebben gezien in het vlees, opdat hun harten getroost en zij in de liefde verenigd worden tot alle rijkdom van een volledig inzicht, en zij het geheimenis Gods mogen kennen, Christus, in wie al de schatten der wijsheid en kennis verborgen zijn.” Kol. 2:1-3.

Wanneer wij spreken en getuigen moet het duidelijk zijn dat wij naar een doel toe werken met de gemeente van Jezus. Alles moet ons dichter bij de opname brengen. “Mannen, hebt uw vrouw lief, evenals Christus zijn gemeente heeft liefgehad en Zich voor haar overgegeven heeft, om haar te heiligen, haar reinigende door het waterbad met het woord, en zo zelf de gemeente voor Zich te plaatsen, stralend, zonder vlek of rimpel of iets dergelijks, zó dat zij heilig is en onbesmet.” Ef. 5:25-27. Op dezelfde manier werken Gods medewerkers in deze tijd. Het doel is hoog, maar kan bereikt worden door onvoorwaardelijke trouw aan onze Heer en Meester! Als het woord wordt uitgelegd, moet het zo uitwerken dat het leven licht wordt voor de mensen. Denk eens goed na of uw dienst die uitwerking heeft, geliefde broeder en zuster!

Als je de nagelaten brieven van Johan O. Smith leest, zie je duidelijk hoe Smith heeft gevorst naar wat de apostel bedoelde met wat hij schreef. Het vergt wat tijd om een helder inzicht te krijgen in Gods kennis. Daarom vermaant Paulus ons om over deze dingen na te denken en erin te leven, opdat aan allen zal blijken dat wij vooruitgaan. Het is ook goed dat de jeugd tijd neemt om na te denken over, en te leven in wat de broeders geschreven hebben. Dan kom je tot het licht des levens en wordt je hart gevuld met blijdschap. Johan O. Smith offerde graag extra inkomen, dat hij kon krijgen door bijles te geven in het Noors, om meer tijd te krijgen om zich intensief in de Schriften te verdiepen. Wat kunnen we vandaag de dag dankbaar en blij zijn dat hij dat gedaan heeft. Paulus achtte de kennis van God zo hoog, dat alle andere dingen alleen nog maar onbetekenende bijzaken waren. Door de kennis zag hij de mogelijkheid om zelf tot herschepping en tot het leven van Christus te komen. We moeten God prijzen voor deze kennis, die maakt dat we tot ontwikkeling en groei kunnen komen. We komen tot reiniging in het bloed van Christus en kunnen de levende God dienen.

De gemeente is Gods verantwoordelijkheid en God stelt zelf zijn dienaren aan in de gemeente. “En God heeft sommigen aangesteld in de gemeente, ten eerste apostelen, ten tweede profeten, ten derde leraren, verder krachten, daarna gaven van genezing, bekwaamheid om te helpen, om te besturen, en verscheidenheid van tongen.” 1 Kor. 12:28 en Ef. 4:11. Hij spreekt ook tot zijn dienaren, de profeten, over deze dingen. Het is een aposteldienst om oudsten aan te stellen in een gemeente. Daarom is dit ook niet de taak van de oudste broeder in een plaatselijke gemeente. Velen willen wel graag de eer hebben van een positie of aanstelling in de gemeente, maar niet de moeite die het werk met zich meebrengt. Dan is men dus ook niet bruikbaar en geschikt voor zo’n taak.

Alles in de gemeente is gebouwd op de openbaring van Christus geopenbaard in het vlees. Als je Hem niet ziet, die in het vlees geopenbaard is, dan word je met je genadegaven niet meer dan een paljas, die anderen probeert te vermaken. Voor zulke mensen is bij ons geen plaats. We moeten de trouw, ootmoed en goedheid navolgen, waarin onze broeders ons zijn voorgegaan. Zij verdienen ons diepste respect. Dat moeten we ook onze kinderen leren. Het is moeilijk te beschrijven hoe de eerste steunpilaren in de gemeente van onze tijd zichzelf hebben vernederd en de weg naar beneden zijn gegaan om ons te dienen. Zij zijn vaders in Christus en verdienen ook de eer daarvoor. Zij kregen in hun tijd enorm veel smaad voor hun werk. Wij bouwen in onze tijd verder in dezelfde godsvrucht en trouw aan Christus. Het spreken in de gemeente moet uit Gods heiligdom komen, zodat er vooruitgang blijft. Degenen die een oor hebben voor de gedachten die God voor zijn gemeente heeft, en die kunnen overbrengen, zijn meer waard dan het kostbare goud. Alles in de gemeente moet gebeuren in die geest, die de Vader verheerlijkt en met groot respect spreekt over de vaders in Christus.

Het is heel dom en ongepast om grappig te willen zijn ten koste van broeders die onder ons zijn. Acht de ander hoger dan jezelf. Heb respect voor de gedachten en wensen van je medebroeders, ook al kun je die wensen niet altijd even gemakkelijk vervullen.

“Voorts, broeders, al wat waar, al wat waardig, al wat rechtvaardig is, al wat rein, al wat beminnelijk, al wat welluidend is, al wat deugd heet en lof verdient, bedenkt dat!” Fil. 4:8. En spreek daar ook over! Dan krijgt Satan nooit macht en God zal met ons zijn. Benadruk wat de godsvrucht en het geloof versterkt; dat wat bijeenbrengt en tot aanvuring is. We hebben allemaal af en toe een vermaning nodig om de koers te bewaren.

Het is zeer de moeite waard om je te voegen in het eenvoudige. Wij hoeven niet te schitteren in deze wereld. De genade en hulp van God betekenen meer dan alle tegenstand. We hebben voor ogen wat we moeten doen en we zien de levenswetten, die voor de gemeente gelden. Er zijn veel bekwame mensen onder ons, die in zo’n geest zijn, dat ze zich graag voegen in het eenvoudige. Bemoei je niet met de roeping van een ander, met zijn opleiding of stand. Is iemand rijk bij zijn bekering? Laat dat zo. Zij moeten zelf vrij worden van hun bezit om vervolgens goede rentmeesters te worden. De gemeente is geen sociale democratie. Wees tevreden met hoe God het voor jou heeft gemaakt. Wat het evangelie zo groot maakt, is dat je God kan vinden binnen jouw grenzen en waar God je heeft geplaatst in het leven. Vind je Hem binnen jouw grenzen, dan word je gelukkig.





De wet en het lichaam van Christus


De wet heerst over de mens zolang hij leeft, daarom zijn de allermeeste mensen onder de wet. Er moet een dood plaatsvinden, willen we vrucht dragen voor God. Rom. 7:1-4. Door het lichaam van Christus worden we vrij van de wet, en we worden door één Geest tot één lichaam gedoopt. 1 Kor. 12:13. Deze enorme verandering gebeurt eerst in onze gezindheid door het geloof. We krijgen vergeving van zonden en we worden met Hem in de hemel geplaatst. Daarna zal die verandering, die in onze gezindheid heeft plaatsgevonden, ook in ons lichaam gebeuren, doordat wij dagelijks de dood van Jezus in ons lichaam omdragen. 2 Kor. 4:10. Wie in het vlees zijn, dragen vrucht voor de dood. Rom. 7:5-6. Wie voor zichzelf leven, zijn in het vlees.

De wet was een rem op de ontwikkeling in het kwade. Gal. 3:23-25. We worden vrij van de wet als we geloven dat we met Hem gestorven zijn, zodat we ons laten leiden door de Geest en dienen in de nieuwe staat des Geestes. Denk je eens in wat voor leven zich openbaart als de dood heeft gewerkt! Rom. 6:6-9. Waar het opstandingsleven tevoorschijn komt, heeft de dood zijn macht verloren. Daar komt leven en heerlijkheid. Wie dit geloof vasthouden, dat de oude mens werd gekruisigd met Hem, weten ook dat zij wel dood zijn voor de zonde, maar levend voor God. Zij worden gedreven door de Geest en zijn niet onder de tuchtmeester.

De Geest leidt ons tot heiligmaking en dan moeten we de waarheid geloven. 2 Tess. 2:13. Zonder liefde tot de waarheid kun je niet verlost worden. Dan zie je de werkingen van het lichaam niet en dan vind je ook niets om te doden door de Geest. De wandel op de nieuwe en levende weg maakt ons levend. Rom. 8:13. Zijn de werkingen des lichaams je niet bewust, dan ben je afgedreven van het werk van de Geest. We moeten vrucht dragen voor God, zodat er een steeds betere smaak van onze geest komt. Dit gebeurt door geloof in woorden als Rom. 6:6 en 11. De meeste mensen staan ver van deze eenvoudige waarheden af. Heb je niet voortdurend deel aan heiligmaking, dan zal het woord je spoedig verlaten.

De vorm van onderricht die ons is overgeleverd, is het zalige woord van God. Het gaat erom dat we zalig worden in ons doen. Er is haat voor nodig om alles wat om ons zelf draait te overwinnen. “Verblijdt u te allen tijde, bidt zonder ophouden, dankt onder alles, want dat is de wil Gods in Christus Jezus ten opzichte van u.” 1 Tess. 5:16-18. Dit zijn voorbeelden van zaligmakende woorden, en daarin kun je niet binnengaan zonder dat je de oude mens hebt afgelegd en een gekruisigd leven leidt. Wil je altijd blij zijn, dan is er veel om je dood voor te achten! De profeet Jona had zo zijn slechte dagen als het niet ging zoals hij had gedacht en geprofeteerd. Als de blijdschap ontbreekt, begin je al gauw te slaan en te heersen. Er zijn veel eisen en verwachtingen die gedood moeten worden als je voor alles dankbaar wilt zijn en zonder ophouden wilt bidden. De eigen wil moet afgebroken worden om Gods woord in praktijk te kunnen brengen. Maar je krijgt troost in Christus en wordt gezalfd in het lichaam van Christus door zulke woorden te vervullen. Het woord breekt ons af naar het vlees en bouwt ons krachtig op in onze geest.

Het lichaam van Christus wordt nu opgebouwd en wij zijn een deel van Gods akker. Als je een medewerker van God wilt zijn, is het belangrijk om je ervan bewust te zijn dat je in Gods akker zaait. Welke gedachten denk je dat de Vader heeft over de mensen met wie jij omgaat in de gemeente? Werk je met kinderen en jeugd, dan heb je met Gods voorhoven te maken en daar moeten wij medewerkers van de levende God zijn! Alleen gedachten van vrede hebben toekomst in de gemeente. Jer. 29:11. Het is een geweldige kracht als Gal. 2:20 je persoonlijke getuigenis wordt – wanneer het waar is dat je niet langer zelf leeft, maar dat Christus in je leeft. Zonder zo’n leven stijgt al gauw de stank op van het eigen leven, wanneer je in verschillende omstandigheden komt.

Onze handen moeten we in reinheid en heiligheid kunnen opheffen, zonder toorn en twist. Er zijn veel situaties waarin onze handen vuil kunnen worden. Dan kun je brutaalweg doorgaan met bidden en dienen, zonder dat je handen rein zijn. Daardoor zal er niet genoeg geestkracht aanwezig zijn om onreine krachten op hun plaats te houden. Zonder gemeenschap met God richt je veel schade aan voor jezelf en voor anderen. Ons geweten moet rein zijn om altijd te kunnen geloven en in staat te zijn anderen te dienen. God beproeft de mensen op verschillende manieren. Een dienaar van de Here moet het kunnen verdragen dat er over hem geroddeld wordt, dat hij smaad krijgt, dat er een kwaad gerucht over hem rond gaat, enzovoorts. Door het werk van de Geest worden wij onderwezen in een leven dat oppervlakkige mensen nooit bereiken. Als je liefde voor de waarheid hebt, dan heb je niets te vrezen, maar wel veel te leren!

Het doel met de gemeente van Christus wordt niet bereikt doordat dienaren zelf groot worden, maar door te dienen en je leven te geven voor de ander. Sommige leiders lijken bang te zijn dat anderen die opgroeien hun plaats zullen innemen. Johan O. Smith bemoedigde de anderen op een goede manier, waarbij hij hen vertrouwen gaf. Als leider kun je zo gebonden zijn aan je eigen eer, dat je anderen niet durft te ondersteunen, die grote lasten hebben gedragen, ook al zijn die daden tot nut geweest voor het lichaam. Het loont de moeite om open te zijn en vertrouwen te geven. Het is niet zo eenvoudig om het juiste te treffen, maar het is beter om iemand te veel vertrouwen te geven dan te weinig. Door de (Noorse) uitdrukking “Maak een man van hem, maar doe het langzaam” te letterlijk te nemen, kun je iemand onnodig leed berokkenen. Waarom kun je iemand niet bemoedigen en waarderende woorden meegeven als zo iemand genadegaven heeft? Dat wekt vertrouwen en wederliefde en het bouwt de gemeenschap. Je moet zo vrij zijn in je geest, dat je in een juiste mix grappen kan maken, de waarheid kan zeggen, en kan bemoedigen en zegenen.

Wanneer jongeren een dienst kunnen overnemen die jij niet langer kunt doen, dan is dat tot zegen van de hele gemeente. Als sommige jongeren zich een beetje zouden verheffen, kun jij je als leider toch wel zó klein maken, dat ze over je struikelen? Dan kun je ze daarna weer troosten en opheffen. We moeten de weg van de graankorrel gaan. Paulus verheugde zich over de graankorrels in de aar, ook al begrepen zij niet wie de graankorrels waren die in de aarde lagen te sterven.

Laten we de ander vertrouwen geven en goed zijn voor elkaar. Met zulke gemeenten gaat het het beste. Daar komt zegen en dan lukt het steeds beter.





Het verborgen leven


Wij kunnen aan het uiterlijke gemeenteleven deelnemen, maar dáár hoeven we niet iets te zijn of te betekenen. Wij moeten leven voor de troon van genade in de hemel. Als dienaren van God moeten we ons binnendringen in de hemel en woorden uit zijn mond horen, woorden die ons hulp geven en voedsel worden voor de gemeente. Houd je niet vast aan mensen die jou op een menselijke manier eren. Neem de tijd om alleen te zijn, bid tot God, lees in de bijbel en in onze geschriften en dring je binnen bij God. Neem tijd voor het innerlijke leven. Zonder dit innerlijke leven met God verslappen de innerlijke snaren van de godsvrucht. Dit leven moet in de hele gemeente tevoorschijn komen. Leef dicht bij God, midden in alle drukte. Wil je een dienaar van de Here zijn, dan moet je acht geven op dit verborgen leven met Christus in God.

Jezus was de enige die de strijd tegen Edom kon opnemen. Als je daar een strijd voert, komt er kracht uit voort. Er moet haat zijn tegen de zonde. Leven we in deze haat, dan is er ook kracht op onze samenkomsten. De broeders en zusters moeten de slagen van het blinkende zwaard van de cherubs ervaren tegen alle eerzucht, grootsheid, hoogmoed en afgunst, het zwaard over dat alles! Deze geest van de cherubs moet over ons allemaal komen – het scheppende woord van God dat tot leven wekt. Alles wat het vlees toebehoort, moet in de dood.

Wil men toegang tot de Vader, dan gaat de weg door de Zoon en de Zoon heeft zijn dienaren aangesteld in de gemeente. Alles wordt in stand gehouden door Gods woord. Wie trouw zijn, blijven staande en wie ontrouw zijn, worden door God afgezet. Men groeit heel natuurlijk op. Op de dag dat we niet meer naar Gods woord leven, zal alles wegzinken.





Ons erfdeel in het licht


Wij zijn Gods maaksel en wij zijn geroepen om toebereid te worden voor het erfdeel der heiligen in het licht. Kol. 1:12. Net zoals Israël voor zijn land moest vechten, moeten wij ook vechten voor ons erfdeel in het licht. In Israël was het een wet, dat niemand groot kon worden vanwege het erfdeel van zijn broer. Wie onrechtmatig het erfdeel van zijn broer had genomen, moest zelfs de opbrengst ervan teruggeven. 2 Kon. 8:1-6. Hieraan zien we heel duidelijk dat we niet iets kunnen worden buiten ons erfdeel. De Vader kan alleen met ons werken als we op onze plaats in het lichaam tot rust komen. Daar zijn ook genoeg vijanden om tegen te vechten.

Toen God Adam en Eva schiep, gaf Hij hun een vrije wil. Maar zij kozen verkeerd. De eigenwil werd aan de zonde in het vlees gebonden en er kwam een ontwikkeling op de weg van de dood. Helaas hebben velen deze wegen van de dood betreden in de eeuwen na de zondeval. Jezus bracht onvergankelijk leven aan het licht. Wil je op de weg van het leven komen, dan moet je tegen de begeerten in het vlees strijden.

God heeft de verschillende mensen verschillende genadegaven gegeven, maar die genadegaven zijn nutteloos voor de gemeente als je niet totaal geofferd bent. Genadegaven kunnen in aardse zaken begraven liggen en vaak worden ze door de vijand in gebruik genomen. Laten we daarom de goede strijd van het geloof strijden en het eeuwige leven grijpen. Wij zetten de beproevingen om in eeuwig leven, doordat de begeerten in ons vlees geen macht krijgen in ons lichaam. Daardoor worden de genadegaven ook zichtbaar. Wij komen tot ontwikkeling en worden tot nut voor de mensen. God stelt aan in de gemeente. Daar moeten wij ons allemaal onder verootmoedigen en we moeten ons erover verheugen. Gebruik wat God jou gegeven heeft tot opbouw van het lichaam van Christus.

Wij zijn geroepen om een wapen van de gerechtigheid te worden voor God, een instrument om de mensen uit hun nood en vertwijfeling te bevrijden, waar zij, zoals zo vaak, door hun eigen begeerten in het vlees in terecht zijn gekomen. Wat een heerlijke opgave om te helpen deze ontwikkeling om te keren; om zielen te redden van de wegen van de zonde en van de dood.

Velen die voorheen dienaren en slaven van de zonde waren, zijn nu bevrijd. Zij komen uit hun oude karrensporen, maken hun zaken in orde en krijgen Satan onder hun voeten. Vrijgemaakt van de zonde kunnen zij nu dienaren van God zijn. Door de heiligmaking worden we geschikt voor ons erfdeel in het licht. Rom. 6:22. Zijn wij trouw en reinigen we ons in het licht, dan worden we eerst volmaakt naar ons geweten en daarna volgt een wandel in het licht naar een steeds grotere gelijkvormigheid aan de Zoon.

We hebben een missie te volbrengen. We werken om te redden wie God wil redden, en wij kunnen er helemaal vrij van zijn om mensen te behagen. De gemeente wordt net zo groot of zo klein als God wil. Onbesmet van dit alles moeten we onze missie volbrengen en de bediening die wij van de Here Jezus ontvangen hebben. Daarvoor geeft God ons ook middelen en genadegaven. Door de technische ontwikkelingen hebben we als nooit te voren mogelijkheden om zending te bedrijven. Daarom is het zo belangrijk dat we de mensen iets te verkondigen hebben, dat we het woord van het leven hebben dat stromen van zegen heeft gebracht over ons eigen leven.

Zalig iedere jonge man of vrouw, die het begrijpt om al vroeg actief betrokken te zijn in dit werk. Die al zijn tijd, kracht en geld voor Gods koninkrijk geeft. God wil graag resultaat en omzet zien van de gaven en mogelijkheden die Hij ons heeft gegeven. Zalig is een ieder die vanaf zijn jeugd diep dit offerleven binnengaat en tot het einde in het verbond vast blijft staan. Deze mensen leren God kennen. Zij beleven dat God voor hen zorgt en zij kunnen het evangelie met enthousiasme verkondigen.

Verkondig het woord van het kruis daarom in de volle zekerheid van het geloof! Verkondig het leven van Jezus en zijn deugden zowel door je leven als met je woorden! Het woord van het kruis is een kracht tot behoud voor een ieder die gelooft. Aan het kruis vindt men verlossing en bevrijding. Daar is onze hoop, daar is onze toekomst, en daar is onze eeuwigheid. Zijn wij met Hem gestorven, dan zullen wij ook met Hem leven.

Daarom is het zeer waardevol om te volharden in de verdrukkingen en de wedloop te lopen die voor ons ligt. Wanneer de oogst komt, komen ook de vruchten tevoorschijn. Zalig is ieder die trouw is in de zaaitijd. Hij zal oogsten naar het gebod der liefde. Wij zijn geroepen om levende stenen te zijn, die door de omstandigheden van het leven deel krijgen aan een vorming, die ervoor zorgt dat we kunnen schijnen en fonkelen midden in onze beproevingen.

De geloofshelden Jozua en Kaleb zijn goede voorbeelden van een wandel in de Geest. Zij moesten het beloofde land innemen, en wij krijgen deel aan goddelijke natuur. Voor Jozua en Kaleb gold, dat elke plaats, waar ze hun voet op zouden zetten, van hun zou zijn. Zij moesten het land onder strijd innemen. Er was niemand die zich vrijwillig overgaf, behalve de Gibeonieten. Dat ze niet alles door strijd innamen, zoals God dat had bevolen, werd een erge vervloeking voor Israël.

Voor ons geldt ook dat er een dood nodig is voor de begeerten in het lichaam. Dan worden wij een woonstede Gods. Allen, die opgericht worden tot een woonstede Gods, worden bijeen vergaderd tot een tempel voor God, als een bruid die getooid is voor haar bruidegom. God zal zelf bij ons zijn in deze nieuwe tempel op de nieuwe aarde. Er zijn geweldige beloften in het evangelie. Bewaar daarom je erfdeel in het licht, dan zullen stromen van zegen uit jouw lichaam tevoorschijn komen bij elke stap die je zet op de weg van het kruis. Misschien zijn er tot nu toe nog wat bergvestingen geweest, die moeilijk in te nemen waren, maar het is nog niet te laat. Op een leeftijd van vijfentachtig jaar was Kaleb vol strijdlust. Hij streed in de volle zekerheid van het geloof en in een geest van overwinning, zodat er vrees kwam over zijn tegenstanders.

Laten we ook bidden voor hen die in de spits staan van dit geweldige leger van God in deze tijd. God heeft hen in het bijzonder aangesteld tot bescherming van het volk. Laten we samen met hen strijden, laten we voor hen bidden, hen zegenen en met heel ons hart ondersteunen, zodat wij samen met hen de mensen kunnen bevrijden uit de zonde en de duisternis. En voor de mensen de weg kunnen openen naar het koninkrijk van het licht.

“Ik strek mij uit naar wat vóór mij ligt,” zegt Paulus “en ik jaag naar het doel, om de prijs der roeping Gods, die van boven is.” Geloofd zij God dat Hij leiders onder ons heeft aangesteld, die de gemeente naar het doel weten te leiden dat God met zijn gemeente heeft. Laat niemand rijk en verzadigd worden, maar laten we net als alle heiligen vóór ons vurig van geest zijn, zodat we deel hebben aan de Geest die het werk voortstuwt.





Raadgevingen en wenken aan kinder- en jeugdwerkers


Het is heel belangrijk om de juiste personen te vinden voor het kinder- en jeugdwerk. Dit moeten godvruchtige mensen zijn, die in gemeenschap staan met de opziener van de gemeente. De gemeente moet heilig en rein worden bewaard, anders gaat het slecht met de kinderen. Het is de speciale verantwoordelijkheid van de herders dat het niet afglijdt in lichtzinnigheid. We hebben ook geen activiteiten of aanbod voor iemand die zich asociaal gedraagt. Onze locaties moeten we niet laten gebruiken voor zonde en goddeloosheid. Het is belangrijk dat de geestelijke activiteiten op de eerste plaats komen. Wees goed, maar beslist. We hebben werkers nodig die visie hebben voor het werk dat zij te doen hebben met de jongeren. Het is de moeite waard om te werken – daar komen vruchten van. “In alle moeitevolle arbeid zal voordeel zijn, maar het gepraat der lippen leidt enkel tot gebrek.” Spr. 14:23. Ook al ziet het er soms wat schamel uit, toch is het de moeite waard om te werken. De manier van denken moet gestuurd en gecorrigeerd worden. Af en toe moet je duidelijk zeggen waar het op staat: Zo is het, en zo blijft het. We moeten verstaan wat de gemeente inhoudt en wat haar taak is in deze tijd.

De jongeren moeten leren zich niet te bemoeien met andermans zaken. Wie zich met andermans zaken bemoeit, zal in de gemeente nooit een bloeiende staf krijgen. Zij moeten geholpen worden om hun plaats te vinden. Een ieder die tot God is genaderd, heeft de Geest van vreze over zijn leven gekregen. We moeten met betoon van geest en kracht spreken over wat de gemeente is, zodat iedereen op de juiste manier leert denken en iedereen weet waar het om gaat.

Hoe is het in jouw gemeente? Werk je eraan mee dat de godsvrucht versterkt wordt? Dan moet je in je dagelijkse leven gedreven worden door Gods Geest, zodat de Geest jou kan gebruiken om mensen te bevrijden uit de strikken van Satan. Dan moet je niet aan jezelf denken en aan je eigen genadegaven. Dan moet je er alleen nog maar aan denken om trouw te zijn aan de werkingen van de Geest. Als de Geest werkt, kunnen de vonken eraf vliegen. Bewaar jezelf in de eerste liefde tot Christus! De meeste dienaren met wie het fout gaat, gaan ten onder aan eer, geld of vrouwen. Wees daarom brandend ijverig en verafschuw in je hart alle zonde en onreinheid. Wees besneden van familie en vrienden naar het vlees. Wie eer liefheeft, krijgt de gezindheid van Saul. Die gezindheid is voor eeuwig vervloekt. Weet dat je met de levende God te maken hebt in de gemeente van de levende God. Verkondig daarom het woord van het kruis! Laat het zijn werk doen in je eigen leven en draag de gemeente op je hart. Allen die tot God zijn genaderd, hebben de vreze Gods in zich. Zij zijn in waarheid ootmoedig en gaan niet prat op zichzelf of hun eigen genadegaven.

Op je werk is er vaak iemand die macht wil hebben over jou als persoon. Hier moet iedereen zelf vast staan en God dienen. Laat je niet van je stuk brengen door slechte mensen en sterke geesten. Bewaar je evenwicht en wees zeer sterk in je innerlijke mens (het psychische), zodat je hen overwint in de Here en in de sterkte zijner macht. Wij hebben geen strijd tegen vlees en bloed, maar tegen de geestesmachten waardoor zulke mensen worden gedreven.

Het is heel belangrijk om in die stilte en armoede te komen, waarin je Gods stem kunt verstaan. Elke dag moet er groei en ontwikkeling zijn. Daar is een vernieuwing in onze geest voor nodig, zodat we op Gods gedachten komen. Bewaar je naam door Jezus te volgen in zijn vernedering. Dan krijg je een afkeer van grootsheid op grond van je eigen naam. Ieder die heeft gezien hoe groot de vernedering van Jezus is, heeft er een afkeer van om zelf groot te worden. Pas in de hemelse woningen zullen wij groot zijn.

“Daar wij dan, broeders, volle vrijmoedigheid bezitten om in te gaan in het heiligdom door het bloed van Jezus, langs de nieuwe en levende weg, die Hij ons ingewijd heeft, door het voorhangsel, dat is, zijn vlees,” Hebr. 10:19-20. Te midden van alle activiteiten moet het ons helder voor ogen staan dat de weg door het vlees gaat, zodat we altijd bewaard kunnen blijven op de nieuwe en levende weg. Het licht zal steeds helderder schijnen tot de volle dag. We moeten elkaar in de ogen kunnen zien en zeggen: “Ik weet welke gedachten ik over je heb.” We moeten elkaar iets brandends en warms kunnen voorzetten. Een huisvrouw haalt de warme maaltijd niet rechtstreeks uit de vriezer om die zo op tafel te zetten. Laten we elkaar dienen in de kracht van de liefde! Dan komen we nooit in kou en bitterheid terecht.

Het leven is meer dan het voedsel en het lichaam is meer dan de kleding. Het is gemakkelijk om naar uiterlijke dingen te wijzen en druk uit te oefenen als het gaat om uiterlijkheden. Wees daar voorzichtig mee. Je kunt gemakkelijk een farizeeër worden. Luk. 11:39-41. “Maar geeft de inhoud als aalmoes en zie, alles is u rein!” Als je dit niet doet, word je een blinde wegwijzer voor blinde mensen. Iemand die blind is, kan alleen anderen leiden die ook blind zijn. Degenen die kunnen zien, weten natuurlijk wie blind is.

De begeerte om orde op zaken te stellen, te heersen, met de vinger te wijzen, enzovoorts, is een hondendienst. Dat heeft niets met het evangelie te maken. Dat is louter farizeïsme. Wat heerlijk om dit alles als aalmoes te geven, zodat je ziende wordt en je kunt verheugen over wat God doet. Dring de mensen geen sektarische begrippen op. Dat leidt alleen maar af van de opdracht en de roeping die de gemeente heeft.

“Evenzo, dat de vrouwen zich sieren met waardige klederdracht, zedig en ingetogen, niet met haarvlechten en goud of paarlen en kostbare kleding, maar – zo immers betaamt het vrouwen, die voor haar godsvrucht uitkomen – door goede werken.” 1 Tim. 2:9-10. Een echte dochter van Sara weet in haar hart wat goed en betamelijk voor haar is. Dat hoeft haar niet van buiten af te worden opgelegd. Onze taak is om op te wekken tot godsvrucht. We moeten de mensen niet in een uniform steken. We mogen hen niet onder de wet brengen en hen daardoor beroven van een oor voor het evangelie. De meesten hebben een natuurlijke gave om te onderscheiden wat gepast is. Indien iemand zich werkelijk onbetamelijk kleedt, dan kan een wijze zuster vol van goedheid een vermaning geven.

Spreek Gods woord en wek op tot godsvrucht. Leer de mensen om voor Gods aangezicht te leven. Dat is onze taak. Heb zorg voor de schapen en geef ze voedsel. Het kost iets om voedsel te kunnen geven. Zo is het in het natuurlijke en zo is het ook in het geestelijke. Het zijn de vaders die deze hulp kunnen geven. Als je in de gemeente orde op zaken wilt stellen, kun je niet buiten de herder om.

“Nu gij Christus Jezus, de Here, aanvaard hebt, wandelt in Hem, geworteld en dan opgebouwd wordend in Hem, bevestigd wordend in het geloof, zoals u geleerd is, overvloeiende in dankzegging. Ziet toe, dat niemand u meesleept door zijn wijsbegeerte en door ijdel bedrog in overeenstemming met de overlevering van de mensen, met de wereldgeesten en niet met Christus, want in Hem woont al de volheid der godheid lichamelijk; en gij hebt de volheid verkregen in Hem, die het hoofd is van alle overheid en macht. In Hem zijt gij ook met een besnijdenis, die geen werk van mensenhanden is, besneden door het afleggen van het lichaam des vlezes, in de besnijdenis van Christus.” Kol. 2:6-11.

Er is een wiskundige verhouding tussen het aantal vierkante meters zeiloppervlak en de ballast van een boot. Sommige jonge mensen varen met volle zeilen, ook al hebben ze weinig ballast of gewicht onder in het ruim van hun schip. Als je zulke jonge mensen eert, dan hijsen ze er zo nog een zeil bij, en kapseizen. Dan werk je mee aan hun ondergang. Het is natuurlijk dwaasheid om zoiets te doen.

We hebben een spreekwoord dat zegt, dat een koe niet moet vergeten dat hij kalf is geweest. Dat heb je nodig om in ootmoed bewaard te blijven. Velen hebben in hun onverstand personen aangemoedigd die later voor veel problemen hebben gezorgd. Heb je aan zoiets doms meegedaan, dan is het goed om dit als ballast in het onderruim mee te nemen, zodat je geholpen wordt om bewaard te blijven. Veel herders kwamen in problemen omdat enkelen zich in de opwekking in hun onverstand sterk lieten gelden, terwijl anderen hard moesten werken om de juiste koers te bewaren. Enkelen waren zo hoogmoedig dat ze aan één stuk door spraken, zelfs wanneer de oudsten erbij waren. Verscheidene van hen werden in die tijd terug gezet in hun loop. Het vergt tijd om het vertrouwen weer op te bouwen. Als je rondloopt met de gedachte dat je niet genoeg in de schijnwerpers staat, ben je eigenwijs.

Er zijn mensen die naar andere gemeenten gaan, zonder dat ook maar één broeder in hun eigen gemeente er iets van af weet en zonder dat het in gemeenschap gebeurt met hen die de hoofdverantwoordelijkheid voor de gemeente hebben. Broeders die worden uitgezonden, moeten Jezus in zijn vernedering zijn gevolgd, anders gaan zij er zelf aan kapot. Al zulk werk moet in de geest van broederschap gebeuren.

Ouders moeten hun kinderen zó opvoeden dat zij goddelijk worden en niet goddeloos. Deze verantwoordelijkheid ligt bij de ouders. Ook in de gemeente moeten de kinderen leren luisteren. Goed opgevoede kinderen zullen bijvoorbeeld doorgaans geen vernielingen aanbrengen aan eigendommen van de gemeente. Zou zoiets wel gebeuren, dan moet de rekening worden gestuurd naar degenen die bewust iets vernield hebben. Ze moeten immers leren dat zulk gedrag niet wordt geaccepteerd. Wij werken niet voor iemand die zich asociaal gedraagt. Het is onrechtvaardig om met zulke asociale mensen te werken, terwijl we ons niet bezig houden met degenen met wie we eigenlijk zouden moeten werken.

We moeten zó met onze kinderen werken dat zij christelijk worden. We moeten de gemeente en de broeders en zusters die voor de gemeente hebben gestreden, groot voor ze maken. Sommige kinderen zijn verwaarloosd en hebben thuis niet die goddelijke groeivoorwaarden gehad. Het hele gezin was misschien werelds. Hier moeten we door vermaning het zuivere besef wakker houden.

Binnen het gezin moet vrijheid zijn, zodat de kinderen hun mening kunnen uiten. Je kunt ook dingen zeggen die voor kinderen interessant zijn. Wees niet zo snel om ze op hun plek te zetten als ze over de streep zijn gegaan. Kom er later weer op terug, wanneer de harten openstaan en de gemoederen tot rust zijn gekomen. Dan worden de harten samengebonden. Vader kan bijvoorbeeld vertellen hoe hij het zelf had, hoe zwak hij zelf was. Wees geen schoolmeester die zo snel ingrijpt. Dat werkt vaak averechts.

Houd de gezichtsuitdrukking in de gaten. Misschien twijfelt het kind eraan of je echt om hem geeft. Bedank het kind voor de steun en de hulp die het geweest is. Geef het een cadeautje. Dan gaat het kind op zijn beurt van jou houden en het zal niet zo gauw op de gedachte komen om de wereld in te gaan. Vaak hebben kleine dingen een grote uitwerking. Het heeft ook een grote uitwerking wanneer een jonge broeder of zuster iets doet voor hen die nog jonger zijn. Dan worden banden gesmeed met eeuwigheidswaarde.

Doe iets voor de kinderen, zelfs al ziet hun situatie er moeilijk uit. De wachters zullen de ganse dag en de ganse nacht nooit zwijgen. Onze gebeden kunnen helpen om de zonde en het werk van de duivel te verhinderen. Er is een strijd in de geestenwereld – en die moeten wij voeren. De kinderen en de jeugd moeten bewust dag en nacht in onze gedachten zijn. Door het gebed kloppen we steeds weer aan, opdat God in hen zal werken. Ook al ziet het er nog zo slecht uit, we zullen hen nooit laten vallen. Er zijn jonge mensen die stand houden, omdat jij voor hen strijdt. De dag dat jij het opgeeft, gaat het bergafwaarts. Zo lang wij voor een ziel bidden, blijft God met die persoon werken.

Tijdens opwekkingssamenkomsten moet de ziel bespeeld worden. Dat is het trekken van de Vader tot de Zoon. Sommige mensen hebben daar speciale gaven voor, door hun spreken, door zang of door muziek. Degenen die voor zulke samenkomsten verantwoordelijk zijn, moeten zich op een heel andere manier voorbereiden dan voor een gewone samenkomst. Probeer je in te leven in de situatie dat jouw zoon of dochter is afgevallen, en bekering nodig heeft – dan wordt je boodschap een appèl dat de juiste snaren raakt.

Bij het brengen van het woord is acteertalent ook een element. Maak van een opwekkingssamenkomst geen gewone samenkomst. Een opwekkingssamenkomst moet worden voorbereid. Je kunt bij zulke gelegenheden niet over de dood van Christus spreken of de leer gaan uitdiepen. Personen die in dit opzicht geen genade over zich hebben, moet je weren. Zulke samenkomsten moeten op een andere manier gestuurd en georganiseerd worden dan gewone samenkomsten. De evangelist die genadegaven heeft om tot zondaren te spreken, moet op zulke samenkomsten meer op de voorgrond treden. Ook moet de muziek levend zijn. Sommige mensen hebben genadegaven om zo te zingen dat ze zondaren bereiken door hun lied. Wees fijngevoelig en kom op de juiste golflengte met hen die zich moeten bekeren, zodat je ze kunt lokken en aantrekkelijk voor ze kunt zijn en hun innerlijk in beweging kunt zetten.





Avondmaal


Het avondmaal is een maaltijd van bezinning. Wij moeten vrees over ons hebben als we voor Gods aangezicht komen en deel nemen aan het lichaam van Christus. Het is heel belangrijk om vrede te hebben bij alles wat we doen. De vrede van Jezus moet in onze harten en in de gemeente regeren.

“En Hij nam een brood, sprak de dankzegging uit, brak het en gaf het hun, zeggende: Dit is mijn lichaam dat voor u gegeven wordt; doet dit tot mijn gedachtenis!” Luk. 22:19. Slechts weinig mensen verstaan de betekenis van het verbroken lichaam van Jezus. Jezus liet zich verbreken in plaats van naar het vlees te leven dat Hij had aangenomen. Wij worden met één Geest gedoopt tot één lichaam – het lichaam dat verbroken is. Daarom kunnen wij ook verbroken en gevormd worden in de situaties van ons leven.

We moeten onszelf beproeven of ons lichaam gekruisigd blijft met Hem, zodat wij in ons leven niet langer geleid worden door ons lichaam met de hartstochten en begeerten die daarin wonen. Bedenk in alle omstandigheden wie de leiding over jouw leven heeft. Wanneer Christus ons leidt door zijn goede Geest, hebben we de zalving van Hem. Ook ons lichaam moet verbroken worden, zodat de zonde nooit macht krijgt. Onze geest komt tot leven, doordat die geleid wordt door de heilige Geest. Geen enkele begeerte mag blijven leven en over ons heersen.

Ons lichaam wordt voor God geweldig nuttig wanneer onze geest leven is vanwege de gerechtigheid. Het is een geestelijke eredienst wanneer we ons lichaam ten dienste van God stellen naar de wetten van de Geest van het leven. Hiervan moeten we ons altijd bewust zijn. Droefheid naar Gods wil brengt onberouwelijke inkeer tot heil. Wees naar deze wil bedroefd, zodat je altijd onder de leiding van de Geest bent. Dan worden de begeerten in het lichaam gedood en dan wordt al ons werk een geestelijke eredienst.

“Evenzo nam Hij de beker, na de maaltijd, zeggende: Deze beker is het nieuwe verbond in mijn bloed, die voor u uitgegoten wordt.” Luk. 22:20. Als ik uit de beker drink, dan getuig ik daarmee dat ik een verbond met God ben aangegaan. Het verbond is tweezijdig. Zijn wij ontrouw, dan is Hij getrouw om ons te vervloeken. Zijn wij trouw, dan is Hij even trouw om ons te zegenen. Ben je niet trouw, dan word je zowel geestelijk als lichamelijk ziek. Naar de tijd gerekend had men veel verder moeten zijn dan men nu is. De werkingen van het lichaam, die je door trouweloosheid niet opmerkt, had je al moeten opmerken en weg reinigen. Deze beperken je dienst. Laten we deze werkingen van het lichaam haten en doden door de Geest, zodat we kunnen leven.

Jezus had jou en mij voor ogen toen Hij leed en zijn beker dronk. Het kostte zijn hartenbloed om ons tot deze heerlijkheid te brengen. Nu moeten wij onze beker met Hem drinken, in overeenstemming met de wetten van de Geest des levens in het nieuwe verbond. Het kost ons ons leven in deze wereld om deze geboden te gehoorzamen. Het bloed wordt in het hemelse heiligdom gebracht en getuigt dat er een opstanding zal plaatsvinden met Hem.

Wij hebben niet bereikt wat wij aanschouwen. We kunnen deel krijgen aan meer. Door de wandel in het licht worden veel dingen duidelijker voor ons. We krijgen te zien dat we een diepere reiniging in het bloed van Jezus nodig hebben. Er moet een verkondiging zijn over de dood van Christus die in ons leven werkt. Denk er eens over na wat een genade het is dat wij mogen verstaan wat het inhoudt om jezelf te oordelen. Wanneer je dat verstaat, worden alle dingen nieuw. Ef. 5:14. Christus zal over ons lichten! Dan pas ben je ontwaakt. Hij, die kwaad met goed vergold, moet voor ons lichten. Zijn vernedering moet ons voorbeeld zijn. Wij moeten ook een verbroken brood zijn dat aan anderen gegeven kan worden, die tot groei en ontwikkeling moeten komen. De heiligen waren mensen die overwonnen hebben. Ze hebben die overwinning door strijd en moeite verkregen. Ze hadden geen stralenkrans om zich heen. Ze waren door Christus gegrepen en hadden de vaste overtuiging dat zij aan oneindig veel deel konden krijgen! Paulus was van binnen klaarwakker en het leven van Jezus straalde voor hem. Hij verheugde zich erover dat hij geofferd kon worden en dat hij de gelegenheid kreeg om gelijkvormig te worden aan de Zoon. Er komen veel situaties in het leven waarin je de gelegenheid krijgt om uitgegoten te worden als een offer.

“Ik vermaan u dan, broeders, met beroep op de barmhartigheden Gods, dat gij uw lichamen stelt tot een levend, heilig en Gode welgevallig offer: dit is uw redelijke eredienst.” Rom. 12:1. Paulus werkte door Gods barmhartigheid en genade. Ook wij hebben de genade nodig in ons werk. Koester geen hogere gedachten dan je zou moeten. Wees bedachtzaam – je bent een lid van het lichaam! Je hebt een werk uit te voeren, en wij zijn leden van elkaar.

Het is een geweldige troost dat wij deel kunnen hebben aan zo’n verbond. “Ik ben met u al de dagen tot aan de voleinding der wereld.” zei Jezus. Hij weet wat het betekent om de weg van de dood te gaan. Hij is met ons. Zonder deze troost kunnen we het verbond niet volbrengen. Slechts in hoop op Hem kunnen wij het verbond volbrengen.

Het avondmaal is een maaltijd van gemeenschap en versterking. We worden versterkt om de werken binnen te gaan die God voor ons bereid heeft. Laten we de gemeenschap in onze eigen gemeente op ons hart dragen. Er is zo weinig voor nodig om wat ‘roet in het eten te gooien’. Hoeveel ben je bereid te offeren en in welke mate ben je bereid verbroken te worden ter wille van de gemeenschap? Al het sterke moet verbroken worden. Jezus voedt en koestert zijn gemeente. Ef. 5:29. Mogen wij ook zo dienen en werken, dat er ten opzichte van andere mensen nooit enige kilheid uit ons lichaam komt. Wat gij ook vraagt in mijn naam, Ik zal het doen, zei Jezus. Hij is onze Here, maar Hij is voor ons ook een dienaar en een loopjongen geworden.

We zingen in lied nr. 345 van Herrens Veier: “eer en grootsheid betekende niets voor mij.” Zo had Jezus het ook. De broeders en zusters moeten herinnerd worden aan het leven van Jezus wanneer zij met ons samen zijn. De menselijke natuur heeft een zwak voor vleierij. Daarom moeten we bewust strijden tegen alle eerzucht en grootsheid. Jezus werd tot een levendmakende geest en baande de weg om verhoogd te worden van de aarde. Joh. 12:31.

Onze eigen gedachten zorgen voor veel onrust en rusteloosheid, maar het kruis brengt ons in verbinding met de hemelse gedachten. Er is een geneigdheid in onze natuur om snel te zijn om te spreken. Ben ik waakzaam, dan kan ik luisteren en krijg ik levenwekkende woorden van God, die kunnen helpen om bijeen te brengen. Het ligt in de gezindheid van Jezus om die mensen te verzamelen die er moe van zijn om hun eigen wil te doen. Toen Paulus in 1 Kor. 11 over het avondmaal schreef, kon hij dit getuigenis geven: “Want zelf heb ik bij overlevering van de Here ontvangen, wat ik u weer overgegeven heb.” Ook vandaag de dag is de gemeente totaal afhankelijk van broeders en zusters die kunnen luisteren en iets van de Here kunnen ontvangen. Zulke mensen kunnen de gemeente zegenen, opbouwen en voedsel geven. Onze dienst moet in overeenstemming zijn met de werkingen van Geest zijn en moet niet worden gedaan vanuit oude gewoontes.

In 1 Kor. 11:27 gaat het over het eten van het brood en het drinken van de beker op onwaardige wijze. Er is in het nieuwe verbond niets uiterlijks wat iemand waardig maakt. De waardigheid ligt hierin, dat de dood van de Here in praktijk wordt gebracht; dat we ons laten verbreken. Wanneer we ons in de verschillende moeilijke situaties van het leven laten verbreken, komt er rust. Krijg je het niet voor elkaar om je te laten verbreken, dan komt er meestal onrust in die situatie. Sommige mensen worden altijd gezegend door God. We merken dat hun leven en dienst gezalfd is. Dat heeft te maken met de wandel in het licht, waar zij hun eigen leven geven. Zij hebben ook genade om hun medemensen te zegenen met woorden uit de hemel. Zij verkondigen het woord van de Here aan de schapen, en laten het aan de zalving over om ieder persoonlijk te onderwijzen, zodat zij opgroeien tot zelfstandige individuen in Christus, zonder zich met hun zaken te bemoeien. Daarom moeten wij in een geest van vreze zijn als we met de uitverkorenen omgaan. Dan komt er een einde aan partijschappen, afgunst en jaloersheid, en de broeders en zusters groeien naar elkaar toe door de raad die door Gods woord in de harten wordt gelegd.

Het avondmaal behoort in de meeste gemeenten ten minste één keer per jaar te worden gehouden. Zulke bijeenkomsten moeten niet geadverteerd worden. Als er grote moeilijkheden binnen de broederschap zijn, moet men wachten, zodat de mensen er niet toe worden aangezet op onwaardige wijze deel te nemen. In hoeverre men waardig of onwaardig is, is iemands eigen verantwoordelijkheid. Af en toe kun je huiveren als je ziet wie aan het avondmaal deelnemen. Daarom moet men aan de ernst herinneren – dat je ziek kunt worden en zelfs kunt ontslapen. Meestal volgt er al vrij snel een akelig oordeel wanneer iemand onwaardig is, helemaal als iemand brutaal is of spot. De onwaardigheid bestaat hierin, dat men de dood van Christus niet in zijn lichaam omdraagt. Men wordt verzocht, maar de dood van Christus is niet werkzaam en tegelijkertijd verkondigt men Gods gebod. Wanneer wij onszelf oordelen, komen we niet onder het oordeel, maar als wij onszelf niet oordelen, dan worden wij geoordeeld. Deze ernst moet alle broeders en zusters helder voor ogen staan.

“Indien er dan enig beroep op u gedaan mag worden in Christus, indien er enige bemoediging is der liefde, indien er enige gemeenschap is des geestes, indien er enige ontferming en barmhartigheid is,” Fil. 2:1. Die broederschap, waarin men samen door het vuur is gegaan, heeft dezelfde gezindheid. De troost in Christus is dat wij afrekenen met de zonde. Zij die trouw zijn ervaren in sterke mate de gemeenschap in de Geest.

“Wie met tranen zaaien, zullen met gejuich maaien. Hij gaat al wenende voort, die de zaadbuidel draagt; voorzeker zal hij komen met gejuich, dragende zijn schoven.” Psalm 126:5-6. Ook in het leven van Jezus was er geween en een strijd in het gebed. Hij streed, opdat wat in het vlees woont, geen macht zou krijgen. Hij was de eerste en heeft de weg gebaand. Wij lopen nu op een gebaande weg.

Wij moeten veel voor onze kinderen bidden. Dan komt er ook een tijd waarin we getroost zullen worden. Laten we dit zaad in onze harten bij ons dragen – een gebed dat zij niet zullen zondigen tegen God. Niemand moet de hoop verliezen in de strijd voor zijn kinderen, ook al is er vaak een groot lijden. Troost hen die voor hun kinderen bidden. Neem deel aan het lijden van de ander. Dan deel je ook in hun troost, wanneer de kinderen zich bekeren en het goed met ze gaat.

“Want ik stel er prijs op, dat gij weet, hoe zware strijd ik te voeren heb voor u, en voor hen, die te Laodicea zijn en voor allen, die mijn aangezicht niet hebben gezien in het vlees, opdat hun harten getroost en zij in de liefde verenigd worden tot alle rijkdom van een volledig inzicht, en zij het geheimenis Gods mogen kennen, Christus.” Kol. 2:1-2. Als ik kennis bezit die niet verenigt, dan is die kennis niet van Christus. Alle kennis die in Christus is, bindt ons aan elkaar. Denk er eens over na: wat ik nu zeg, helpt dat om het lichaam samen te binden? Ben je egocentrisch in je kennis, dan krijg je geen genade om zo te dienen dat de broeders en zusters getroost en in liefde verenigd worden. Er komen ook stormen over de gemeente. Dan worden we gereinigd en gelouterd om nog meer verenigd te worden in die ene gezindheid.





Niemand hoeft te zondigen!


“Houdt het voor enkel vreugde, mijn broeders, wanneer gij in velerlei verzoekingen valt, want gij weet, dat de beproefdheid van uw geloof volharding uitwerkt. Maar die volharding moet volkomen doorwerken, zodat gij volkomen en onberispelijk zijt en in niets te kort schiet.” Jak. 1:2-4.

Verzoeking is geen zonde, maar een toets van mijn geloof of ik voor mensen sta of voor Gods aangezicht – een test of ik God vrees.

“Indien wij zeggen dat wij geen zonde hebben, misleiden wij onszelf en de waarheid is in ons niet.” 1 Joh. 1:8. Zonde hebben, betekent dat wij hartstochten en begeerten hebben, maar door trouw op het moment van de verzoeking kan ik hem onttronen die de macht over de dood heeft. Daarom kan ik mij geweldig verheugen als ik in verzoeking kom.

“Zalig is de man, die in verzoeking volhardt, want, wanneer hij de proef heeft doorstaan, zal hij de kroon van het leven ontvangen, die Hij beloofd heeft aan wie Hem liefhebben. Laat niemand, als hij verzocht wordt, zeggen: Ik word van Godswege verzocht. Want God kan door het kwade niet verzocht worden en Hijzelf brengt ook niemand in verzoeking. Maar zo vaak iemand verzocht wordt, komt dit voort uit de zuiging en verlokking zijner eigen begeerte. Daarna, als die begeerte bevrucht is, baart zij zonde; en als de zonde volgroeid is, brengt zij de dood voort.” Jak. 1:12-15.

Je moet je proef doorstaan en datgene waartoe je verzocht wordt, aan de dood van Christus overleveren. Draag je aanklacht bij je, dan wordt je geest daardoor besmet. Je kunt dan niet levend voor God zijn. Ben je levend voor God, dan houd je van je broeder en zul je hem niet aanklagen! Wie de vermaningen in de bijbel aannemen, zijn levend voor God. Hoe dwars iemand ook kan zijn, hij zal nooit zonden als toorn, ongeduld, drift, enzovoorts in een andere persoon kunnen stoppen. Daarom is het nooit de ander die schuldig is – het is de zonde in je eigen vlees die naar boven komt door wat er gebeurt. Ga je dan de ander in je gedachten verwijten, dan ben je in zonde gevallen en heb je de verzoeking niet weerstaan.

Ook al heb ik zonde, dan is het nog niet de bedoeling dat ik in zonde zal vallen. De verzoeking is een proef van mijn geloof. Dit is een heel spannend leven. Ook al heb ik zonde in mijn vlees – ik hoef dus niet te zondigen! “Daar nu de kinderen aan bloed en vlees deel hebben, heeft ook Hij op gelijke wijze daaraan deel gekregen, opdat Hij door zijn dood hem, die de macht over de dood had, de duivel, zou onttronen,” Hebr. 2:14. De dood komt voor veel mensen als een grote teleurstelling, omdat die een einde maakt aan al hun plannen. Maar er is eeuwig leven te verkrijgen door vast te staan in de verzoeking. Jezus kwam om hen te bevrijden die hun hele leven door angst voor de dood tot slavernij gedoemd waren.

“Want over de engelen ontfermt Hij Zich niet, maar Hij ontfermt Zich over het nageslacht van Abraham. Daarom moest Hij in alle opzichten aan zijn broeders gelijk worden, opdat Hij een barmhartig en getrouw hogepriester zou worden bij God, om de zonden van het volk te verzoenen. Want doordat Hij zelf in verzoekingen geleden heeft, kan Hij hun, die verzocht worden, te hulp komen.” Hebr. 2:16-18. Hij moest aan zijn broeders gelijk worden! Is het niet eenvoudig? Als wij lijden in het vlees, worden ook wij onttrokken aan de zonde. De geest van Jezus werd nooit besmet door de zonde in het vlees. Wat een hogepriester hebben wij! Hij bidt voor ons die verzocht worden. Er gebeurt iets met ons. Wij worden bijvoorbeeld niet meer kwaad!

“Zo is er dan nu geen veroordeling voor hen, die in Christus Jezus zijn. Want de wet van de Geest des levens heeft u in Christus Jezus vrijgemaakt, van de wet der zonde en des doods.” Rom. 8:1-2. Het feit dat je verzocht wordt, brengt geen veroordeling! Velen spreken zo, dat de mensen hopeloos worden als ze verzocht worden. Maar als je verzocht wordt zonder te zondigen, dan geeft dat toch immers geweldig veel hoop. Als je in zonde bent gevallen, dan moet je dat erkennen, zodat je niet in de wet van de dood terecht komt, en daardoor deel krijgt aan de tweede dood. We worden immers vrijgemaakt van de wet van de zonde en van de dood.

Hoererij en ontucht zijn zonden, waarvan je in je gedachteleven kunt genieten. Dan heb je al hoererij gepleegd in je hart, zegt Jezus. Je kunt bijvoorbeeld een verliefdheid koesteren in je gedachten. Dat is zeer gevaarlijk. En je kunt vallen voordat je er erg in hebt. Wie hoererij en ontucht plegen, zijn daarmee in hun hart begonnen. Zij hebben een tijd lang iets gekoesterd in hun gedachten. Dat is ontrouw tegenover God en tegenover je echtgenoot. Dan ben je vanzelfsprekend geen dienaar van de Here. Neem het vanaf je jeugd op dit gebied zeer ernstig. Als je hier niet met je hele hart een strijd voert, zul je nooit een werkelijk getuigenis in je hart krijgen, zodat je tot heiligmaking komt. Haat je eigen leven – je eigen eer. Dan word je vrij van de mensen en dan doet het je niets meer wat anderen over jou of over de gemeente zeggen, schrijven of vinden.

God houdt niet van lichtzinnig gepraat. Er moet een heilige vrees over ons zijn wanneer wij over andere mensen spreken. Waak ervoor dat je de dienaren van God nooit op een lichtzinnige manier behandelt. We worden allemaal gewogen. Als we niet tot heiligmaking komen, worden we veel te licht bevonden. Leef je een oppervlakkig leven, dan vind je de droesem niet die op de bodem ligt. Door het werk en de tucht van de Geest vinden we ons eigen leven. Daardoor kunnen we tot groei en ontwikkeling komen.

Niemand van ons is iets op grond van zijn dienst of positie. En niemand heeft rechten omdat hij in de gemeente gediend heeft. Alleen de vrucht is waardevol voor God. Onze geest zal vol van leven en heerlijkheid worden.

In de hemel worden besluiten genomen. Dan. 4:17. Profeten, herders en apostelen in de gemeente besluiten samen met God hoe het zal gaan. En zo gebeurt het ook.





Gods wijsheid


“Als tuchtiging hebt gij dit te dragen: God behandelt u als zonen. Want is er wel een zoon, die door zijn vader niet getuchtigd wordt?” Hebr. 12:7.

“Het is u tot opvoeding dat gij lijden ondergaat”, staat er in een Zweedse vertaling. God wil ons opvoeden – dat wil zeggen: Hij wil ons een opvoeding geven, zodat wij in het gezelschap passen waarmee we gedurende de eeuwigheid der eeuwigheden samen zullen zijn. Als er tucht over ons komt, blijkt, dat God ons behandelt als echte zonen. Niemand van ons kan tot wijsheid en een waarachtig leven in God komen zonder lijden. Jezus zelf moest de gehoorzaamheid leren door wat Hij leed. Door het lijden worden wij gelijkvormig aan zijn beeld, aan Hem, die ook wel “de wijsheid Gods” wordt genoemd.

“Want alle tucht schijnt op het ogenblik zelf geen vreugde, maar smart te brengen, maar later brengt zij hun, die erdoor geoefend zijn, een vreedzame vrucht, die bestaat in gerechtigheid.” Hebr. 12:11. Het is de bedoeling dat wij door tucht worden geoefend, zodat wij tot werkelijke, echte, vreedzame vrucht komen, die bestaat in gerechtigheid. Hier is Jezus ons voorbeeld en wij moeten onze aandacht vestigen op Hem: “Vestigt uw aandacht dan op Hem, die zulk een tegenspraak van de zondaren tegen zich heeft verdragen, opdat gij niet door matheid van ziel verslapt.” Hebr. 12:3. Dat je verzocht wordt tot moedeloosheid, betekent dat je nog niet klaar bent met je vorming. Laten we ons erover verheugen dat wij in opleiding zijn om deel te krijgen aan de vruchten der wijsheid. Daarom klinkt de vermaning: “Heft dan de slappe handen op en strekt de knikkende knieën, en maakt een recht spoor met uw voeten, opdat hetgeen kreupel is niet uit het lid geraakt, maar veeleer geneest.” Hebr. 12: 12-13.

Deze vreedzame vrucht van gerechtigheid is hetzelfde als de wijsheid die uit mijn lichaam naar buiten komt – zoals Jacobus schrijft: “Wie is wijs en verstandig onder u? Hij tone uit zijn goede wandel zijn werken met wijze zachtmoedigheid.” Jak. 3:13. Zachtmoedigheid is dus wijsheid. Alle echte wijsheid gaat uit van de Allerhoogste en openbaart zich door Gods woord. Alle deugden bij elkaar, die ik in mijn leven heb verkregen, zijn samen de wijsheid die ik in de eeuwigheid bezit. Niets meer en niets minder.

“Zalig de zachtmoedigen, want zij zullen de aarde beërven. Zalig de barmhartigen, want hun zal barmhartigheid geschieden.” Matt. 5:5 en 7. Het is dus pure wijsheid om zachtmoedig en barmhartig te zijn. En zo is het volgens Jezus’ eigen woorden een grote dwaasheid om de ander niet te willen vergeven. “Maar indien gij de mensen niet vergeeft, zal ook uw Vader uw overtredingen niet vergeven.” Matt. 6:15. Gods woord vermaant ons ook om onze vader en moeder te eren. Ef. 6:2-3. Dan zullen we lang leven op aarde. En we hebben werkelijk een lang leven op aarde nodig om tot zo’n grote verlossing te komen.

Al we Jezus’ woorden onderhouden, zal Hij ons verheffen tot de reine wegen waar de wijsheid te vinden is. “Werpt al uw bekommernis op Hem, want Hij zorgt voor u.” 1 Pet. 5:7. Wat is het wijs om alles op de Here te werpen! Door het geloof in zo’n woord kan een mens gered worden van de ondergang in bezorgdheid en vertwijfeling. “De vreze des Heren is het begin der wijsheid en het kennen van de Hoogheilige is verstand.” Spr. 9:10. De godsvrucht is het begin der wijsheid. Godsvrucht is ook het behoud van de wijsheid en het einde van de wijsheid. “Toch spreken wij wijsheid bij hen, die daarvoor rijp zijn, een wijsheid echter niet van deze eeuw, noch van de beheersers dezer eeuw, wier macht teniet gaat, maar wat wij spreken, als een geheimenis, is de verborgen wijsheid Gods, die God (reeds) van eeuwigheid voorbeschikt heeft tot onze heerlijkheid. En geen van de beheersers dezer eeuw heeft van haar geweten, want indien zij van haar geweten hadden, zouden zij de Here der heerlijkheid niet gekruisigd hebben.” 1 Kor. 2:6-8. De wijsheid die God zijn discipelen heeft toebedacht, is een groot geheimenis dat voor de meeste mensen op aarde verborgen is. Die was ook verborgen voor de heersers in de tijd van Jezus, anders zouden ze de Here der heerlijkheid niet gekruisigd hebben.

We kunnen zeggen dat God zijn wijsheid heeft verborgen in alle vermaningen die Gods woord ons geeft. Als wij Jezus’ geboden liefhebben, dan hebben wij de wijsheid lief. “Wie mijn geboden heeft en ze bewaart, die is het, die Mij liefheeft; en wie Mij liefheeft, zal geliefd worden door mijn Vader en Ik zal hem liefhebben en Mijzelf aan hem openbaren… Jezus antwoordde en zei tot hem: Indien iemand Mij liefheeft, zal hij mijn woord bewaren en mijn Vader zal hem liefhebben en Wij zullen tot hem komen en bij hem wonen.” Joh. 14: 21 en 23.

De liefde tot Jezus maakt dat we zijn geboden bewaren. Dan zal ook de Vader tot ons komen en bij ons wonen. Zulke mensen krijgen de Geest van wijsheid. Door die Geest worden zij opgeheven uit de menselijke gedachten en werken. Zij komen in Gods gedachten en werken binnen. Zij beleven de reinheid die bij God is. Slechts zij kunnen God zien en zijn gedachten en bedoeling verstaan.

“De Wijsheid heeft haar huis gebouwd, zij heeft haar zeven pilaren uitgehouwen, zij heeft haar slachtvee geslacht, haar wijn gemengd, ook heeft zij haar tafel bereid. Zij heeft haar dienstmaagden uitgezonden, zij roept boven op de hoogten der stad: Wie onverstandig is, kere zich hierheen; tot de verstandeloze zegt zij: Komt, eet van mijn brood en drinkt van de wijn die ik gemengd heb; laat varen het onverstand, dan zult gij leven, en betreedt de weg van het verstand.” Spr. 9:1-6.

Wil de Geest wijsheid van God bewerken, dan is er rust nodig. De Geest van openbaring wordt gegeven tot welzijn van allen. Het is belangrijk dat er mensen zijn die verlangen naar dit leven. De wijsheid doet alles op de juiste manier. Waarom maakt iemand keer op keer dezelfde fout? Wel, omdat men in wijsheid tekort schiet. God is dan zo goed dat je Hem om wijsheid kunt bidden. Wie bidt, hem zal gegeven worden. “Indien echter iemand van u in wijsheid tekort schiet, dan bidde hij God daarom, die aan allen geeft, eenvoudigweg en zonder verwijt; en zij zal hem gegeven worden.” Jak. 1:5.

Er gebeurt veel wat ons ertoe zou moeten bewegen om op onszelf toe te zien en op de leer. Het is goed om jezelf af te vragen of wat je zei of deed in een bepaalde situatie wel met alle wijsheid en geestelijk inzicht werd gedaan. Dan kom je in nood. Zoek raad en denk niet van jezelf dat je al zo verstandig bent. Spreek met andere broeders of zusters over wat in je hart leeft en waarover je in nood bent. God gebiedt Zijn zegen waar broeders samen wonen – waar ze samen spreken, samen zijn en het goed hebben met elkaar. Denk niet zo snel dat deze en gene geen wijsheid heeft. Wees ootmoedig. Er zijn veel hulpbronnen in het lichaam. De harten moeten verenigd worden, zodat we tot alle rijkdom van een volledig inzicht komen.

Word je wijzer door wat je meemaakt, of zit je vast in je eigen gedachten? Wijsheid woont niet in de boezem van een dwaas. Word je geërgerd of boos, dan heb je geen wijsheid. Wil je wijsheid krijgen, dan moet de dood zijn werk doen in alles wat uit het vlees opkomt. Wijsheid is iets wonderlijks. Eigenwijsheid maakt dat de wijsheid ver te zoeken blijft. Zoek je naar wijsheid, neem dan onder andere hoofdstuk 1, 8, 9, 12 en 14 van de Spreuken van Salomo ter harte. De wijsheid is bedachtzaam en begeeft zich altijd midden op de weg. Sommige mensen leven hun hele leven een ‘greppelleven’ en zij geloven dat ze God een grote dienst bewijzen door hun extreme verzinsels en houding. Maar waar de wijsheid zich openbaart, verheugen de harten zich. De mensen worden gelukkig, want de wijsheid zal altijd een weg vinden.

“Al stampt gij een dwaas in een vijzel, tussen de graankorrels met een stamper, zijn dwaasheid zal niet van hem wijken.” Spr. 27:22. Eigenwijze mensen wijken ook niet van hun dwaasheid. “Laat hen gaan,” zei Jezus. God ziet geen der eigenwijzen aan. Het leven is te kort om tijd te vergooien met werk aan mensen die niet willen. Dat werk zal nooit lukken en daarom is het verloren tijd.

Zoek de gemeenschap met hen die God aanroepen uit een rein hart. Wees op je hoede voor mooi vlees: begaafde mensen met goede betrekkingen, knappe en vrijgevige mensen. Misschien werkt God in je dat je moet ingrijpen in een bepaalde zaak, maar je buigt voor mooi vlees. Van zulke dingen moeten we verlost worden, zodat de wijsheid te voorschijn komt. Bij God is geen aanzien des persoons. Alle mensen zijn zijn scheppingswerk. Wie de geringe veracht, minacht zijn Schepper. Op die weg komt men vanzelfsprekend niet tot wijsheid. Wijsheid is alleen bij de oprechten. Zij zijn waarachtig en oprecht en verwachten God ook op de weg van zijn gerichten. De Geest der waarheid leidt ons tot het oordeel. Laat ik mij leiden door de Geest der waarheid, dan kom ik tot wijsheid. Onze roeping is dat alles, wat we zeggen en doen, zuiver en alleen wijsheid zal zijn. Daartoe zal de Geest der waarheid ons leiden. Wees besneden van je eigen eer. Wees oprecht en waarachtig. Durf te staan voor datgene waarvan je weet dat het recht is en buig je rug voor de tucht. Wees niet bang om een beetje je nek uit te steken, want door de tucht krijg je deel aan wijsheid.





De roep der wijsheid


“Maar de wijsheid van boven is vooreerst rein, vervolgens vreedzaam, vriendelijk, gezeggelijk, vol van ontferming en goede vruchten, onpartijdig en ongeveinsd.” Jak. 3:17. “Vooreerst rein!” Dat moet vanaf het prille begin tot het eind van ons leven in onze oren klinken! De wijsheid kun je niet mengen met eigen interesses of met menselijkheid. De wijsheid gaat altijd ten koste van jezelf. Vooreerst rein – dat betekent ook reinheid ten opzichte van familie die naar het vlees leeft. Veel mensen denken dat het wijsheid is om een vredesverbond aan te gaan met familie die naar het vlees leeft. Als je zo denkt, ben je waarschijnlijk nogal besmet door het zoeken van je eigen belang. Je verontschuldigt je ermee dat je toch vreedzaam en gezeglijk moet zijn. Maar hoe zit het dan met dit “vooreerst rein”? Je hebt bijvoorbeeld aardse voordelen op je werk voor ogen, maar die wijsheid komt niet van boven; die is aards, ongeestelijk en duivels.

“Vorm geen ongelijk span met ongelovigen! Want wat heeft gerechtigheid gemeen met wetteloosheid? Of welke gemeenschap heeft het licht met de duisternis?” Als je hier dus toegeeflijk bent, kom je zelf in de duisternis terecht. “Welke overeenstemming is er tussen Christus en Belial of welk deel heeft een gelovige samen met een ongelovige?” 2 Kor. 6:14-15. Ook op dit gebied moeten we vooreerst rein zijn. Het is pure dwaasheid om te bidden dat God zo’n vermenging wil zegenen en te geloven dat God op grond van dat gebed wel een uitzondering maakt. God zal nooit uitzonderingen maken ter wille van onze egoïstische interesses. Daarom klinkt duidelijk de vermaning uit Gods woord: “Daarom ga weg uit hun midden, en scheidt u af, spreekt de Here, en houdt niet vast aan het onreine. En Ik zal u aannemen, en Ik zal u tot Vader zijn en gij zult mij tot zonen en dochters zijn, zegt de Here, de Almachtige. Daar wij nu deze beloften bezitten, geliefden, laten wij ons reinigen van alle bezoedeling des vlezes en des geestes, en zo onze heiligheid volmaken in de vreze Gods.” 2 Kor. 6:17 – 7:1. Je groeit niet in wijsheid zonder trouw aan deze wetten van de Geest van het leven.

“O diepte van rijkdom, van wijsheid en van kennis Gods, hoe ondoorgrondelijk zijn zijn beschikkingen en hoe onnaspeurlijk zijn wegen! Want: wie heeft de zin des Heren gekend? Of wie is Hem tot raadsman geweest? Of wie heeft Hem eerst iets gegeven, waarvoor hij vergoeding ontvangen moet? Want uit Hem en door Hem en tot Hem zijn alle dingen: Hem zij de heerlijkheid tot in alle eeuwigheid! Amen.” Rom. 11:33-36. Het is wonderlijk hoe verborgen deze wegen zijn voor de mensen. Jezus is de leidsman en voleinder van het geloof; ook Hij moest in geloof wandelen om alle schatten van wijsheid en kennis, ja, de hele volheid Gods te verkrijgen. Jezus verootmoedigde zich onder de wil van de Vader. Alleen op die manier kon het verlossingswerk tot stand komen.

Jezus was Gods eniggeboren zoon, maar Hij heeft er zelf afstand van gedaan om aan God gelijk te zijn. Hij deed er afstand van dat Hij met zo’n heerlijkheid alleen was. Jezus wilde broeders, mensenzielen die Hij tot God kon leiden. Je zou jezelf moeten afvragen: van welke rechten en mogelijkheden in deze wereld heb ik afstand gedaan om mensen tot God te leiden? De meesten van ons behoren naar het vlees tot degenen die ellendig en niets zijn. Wij hadden absoluut niet veel mogelijkheden gehad in deze wereld, maar door de gemeente zijn wij rijk gezegend. We hebben het goed gekregen, we hebben goede echtgenoten, kinderen en vrienden, voor wie we dankbaar en blij moeten zijn. Sociaal gezien leven wij een heel goed leven vergeleken met de meeste mensen in deze wereld. Maar mijn vraag aan jou is: waarvan heb jij eigenlijk afstand gedaan omwille van Jezus? Het is heel nuttig om het negende hoofdstuk van de eerste brief aan Korinthe regelmatig en vaak te lezen. Dat helpt ons om tot een grotere zelferkentenis en een beter begrip te komen. Waar heb jij recht op en waar wil jij afstand van doen om mensen te helpen naar een leven in God? Paulus was vrij van allen, maar hij zegt keer op keer: ...ben ik geworden... Waarom herhaalt hij dit: ...ben ik geworden...? Wel, hij had de instelling om er zoveel mogelijk te winnen! Hij deed afstand van zijn rechten en van zijn eigen belang. De allermeeste mensen staan op hun recht en zij vinden dat wijsheid, maar zo werkt de wijsheid die van beneden komt. De wijsheid van boven lijdt graag onrecht en doet dat met vreugde. Die laat zich graag gezeggen om tot een beter resultaat te komen.

“Want de afkerigheid van de onverstandigen zal hen doden, de zorgeloosheid van de dwazen zal hen te gronde richten.” Spr. 1:32. Je wordt te gronde gericht door wijs te zijn in eigen ogen, vergenoegd met jezelf en eigenwijs. “Omdat gij weigerdet, toen ik riep, niemand acht gaf, toen ik mijn hand uitstrekte, gij al mijn raadgevingen in de wind sloeg, en mijn vermaning niet wildet, daarom zal ik ook lachen om uw verderf, ik zal spotten, wanneer uw verschrikking komen zal.” Spr. 1:24-26.

De wijsheid roept luid haar waarschuwing tot wie het wil horen en zich laat waarschuwen. “Keert u tot mijn vermaning! Zie, ik wil mijn geest voor u uitstorten, u mijn woorden bekendmaken.” Spr. 1:23. Het is dus louter dwaasheid om op wat voor manier dan ook je eigen belang te zoeken en eigenzinnig of eigenwijs te zijn. De wijsheid is beweeglijker dan alle beweeglijkheid. De wijsheid is gezeglijk. Zij stelt vanuit menselijke gedachten over grootsheid wat betreft rang of stand geen eisen om van iemand iets te kunnen aannemen.

De wijsheid is ook redelijk. Jak. 3:17. (Noorse vert.) Wat kunnen mensen onredelijk tegen elkaar zijn. Ze leggen anderen onmogelijke lasten op, maar zelf raken ze die met geen vinger aan. Daarvan moeten we ons bekeren, in het diepst van het hart, met een grondige bekering. Dan komt er geest en kracht over ons en het eeuwige licht ontbrandt in onze harten. Dan gaan we het huis van de wijsheid binnen en daar kunnen we de mensen dienen met opbouw en zegen. De Geest van openbaring komt over ons en we worden vervuld met deze hoge en heerlijke gedachten van God. Alles in deze wereld wordt nietig en klein in vergelijking tot het deel krijgen aan de wijsheid die tot in alle eeuwigheid blijft.

“O diepte van rijkdom, van wijsheid en van kennis Gods, hoe ondoorgrondelijk zijn zijn beschikkingen en hoe onnaspeurlijk zijn wegen.” Rom. 11:33. Door ons te vernederen krijgen we inzicht in deze wegen van de wijsheid. Jezus leefde van de woorden die Hij in zijn hart van de Vader aannam. Toen Hij daar trouw aan was, merkte Hij dat dat het beste was wat Hij kon doen. Daardoor werd Hij gezalfd met vreugdeolie. Daarom bidt Hij ook in zijn hogepriesterlijk gebed voor zijn discipelen: “Heilig hen in uw waarheid! Uw woord is de waarheid.” Joh. 17:17.

Satan heeft zijn wijsheid teniet gedaan door zijn luister. “Trots was uw hart op uw schoonheid – met uw luister hebt gij ook uw wijsheid teniet doen gaan. Ter aarde wierp ik u neer, en maakte u tot een schouwspel voor koningen om met leedvermaak naar u te zien.” Ez. 28:17. De profeet Ezechiël vergelijkt Juda ook wel met een pasgeboren meisje, dat door God gevonden werd en over wie Hij zich ontfermde. Hij beschrijft Gods oneindige barmhartigheid goedheid voor een zuigeling, die geen mogelijkheid van leven had. “Wat uw geboorte aangaat: toen gij geboren waart, werd uw navelstreng niet afgesneden en werdt gij niet tot uw reiniging met water gewassen; ook werdt gij niet met zout ingewreven, noch in windels gewikkeld. Geen oog zag met ontferming op u neer om uit mededogen een dezer dingen bij u te doen, maar gij werdt weggeworpen op het veld, omdat men geen waarde hechtte aan uw leven, toen gij geboren waart. Toen kwam Ik voorbij u, en Ik zag u trappelen in het bloed van uw geboorte en Ik zei tot u: leef; ja, Ik zei tot u, in uw bloed: leef!” Ez. 16: 4-6.

Verder beschrijft de profeet hoe God zich over haar ontfermde, haar kleedde en tooide, haar sierde en waardig maakte voor het koningsschap. Je zou denken dat iemand die op zo’n manier Gods goedheid heeft beleefd, het nooit in zijn hoofd zou halen om zich te verheffen. Maar helaas, dat was precies wat er gebeurde. “Zo ging er een roep van u uit onder de volken vanwege uw schoonheid, want die was volmaakt, dankzij de sieraden waarmee Ik u getooid had, luidt het woord van de Here Here. Maar gij hebt op uw schoonheid vertrouwd en ontucht gepleegd, trots op uw faam, en gij hebt aan iedere voorbijganger uw ontucht opgedrongen: het zou voor hem zijn. Gij hebt van uw klederen genomen, de hoogten kleurig gemaakt en daarop ontucht gepleegd; nooit is zoiets voorgekomen en nooit zal het weer geschieden.” Ez. 16:14-16.

Het is iets satanisch en verschrikkelijks om je te verheffen op grond van de schoonheid en luister die God je heeft gegeven. Jezus Christus, onze voorloper, ging precies de andere kant op. Dat is duidelijk te zien in alles wat over Hem geschreven staat, niet op de laatste plaats in Fil. 2:5-11. “Laat die gezindheid bij u zijn, die ook in Christus Jezus was, die, in de gestalte Gods zijnde, het Gode gelijk zijn niet als een roof heeft geacht, maar Zichzelf ontledigd heeft, en de gestalte van een dienstknecht heeft aangenomen, en aan de mensen gelijk geworden is. En in zijn uiterlijk als een mens bevonden, heeft Hij Zich vernederd en is gehoorzaam geworden tot de dood, ja, tot de dood van het kruis. Daarom heeft God Hem ook uitermate verhoogd en Hem de naam boven alle naam geschonken, opdat in de naam van Jezus zich alle knie zou buigen van hen, die in de hemel en die op de aarde en die onder de aarde zijn, en alle tong zou belijden: Jezus Christus is Here, tot eer van God, de Vader.”

Het is onmogelijk om wijsheid te bewaren zonder godsvrucht. “Daarom, mijn geliefden, gelijk gij te allen tijde gehoorzaam zijt geweest, blijft, niet alleen zoals in mijn tegenwoordigheid, maar nu des te meer bij mijn afwezigheid, uw behoudenis bewerken met vreze en beven.” Vers 12.

“Omdat gij zegt: ik ben rijk en ik heb mij verrijkt en heb aan niets gebrek, en gij weet niet, dat gij zijt de ellendige en jammerlijke en arme en blinde en naakte,” Openb. 3:17. Al zeg je het niet met woorden, dan kun je het toch zeggen met je hart en je in je geest verheffen boven de ander. Daarom moeten we zulke woorden ernstig ter harte nemen.

“Ik weet uw verdrukking en armoede, hoewel gij rijk zijt, en de laster van hen, die zeggen, dat zij Joden zijn, maar het niet zijn, maar een synagoge van Satan.” Openb. 2:9. Hij was arm in zichzelf, maar Jezus zei van hem dat hij rijk was. Het is dus wijsheid om arm in jezelf te zijn. Daarom zegt Jezus ook: “Zalig zijn de armen van geest, want hunner is het koninkrijk der hemelen.” Matt. 5:3. Tot zulke mensen kan Jezus spreken, Hij kan ze de weg wijzen en zichzelf aan hen openbaren. Daarom zullen de armen van geest (dat zijn de mensen die hun gebrek erkennen) altijd toegang hebben tot de hemelse voorraadkamers. Zij zijn in waarheid wijs en als zij trouw blijven, ligt de kroon van het leven op hen te wachten.

“Ik wandel op het pad van de gerechtigheid, midden op de wegen van het recht,” Spr. 8:20. “Keert u tot mijn vermaning! Zie, ik wil mijn geest voor u uitstorten, u mijn woorden bekendmaken. Omdat gij weigerdet, toen ik riep, niemand acht gaf, toen ik mijn hand uitstrekte, gij al mijn raadgevingen in de wind sloegt, en mijn vermaning niet wildet, daarom zal ik ook lachen om uw verderf; ik zal spotten, wanneer uw verschrikking komen zal. Wanneer uw verschrikking zal komen als een storm en uw verderf zal aansnellen als een wervelwind, wanneer benauwdheid en angst over u zullen komen, dan zullen zij tot mij roepen, maar ik zal niet antwoorden, zij zullen mij zoeken, maar mij niet vinden. Omdat zij de kennis hebben gehaat en de vreze des Heren niet hebben verkozen, mijn raad niet hebben gewild, al mijn vermaningen hebben versmaad, zullen zij eten van de vrucht van hun wandel en verzadigd worden van hun raadslagen. Want de afkerigheid der onverstandigen zal hen doden, de zorgeloosheid der dwazen zal hen te gronde richten. Maar wie naar mij luistert, zal gerust wonen, beveiligd tegen de verschrikking van het onheil.” Spr. 1:23-33.

Het staat voor eeuwig vast, dat het onmogelijk is om jezelf of iets in deze wereld te zoeken en op hetzelfde moment Gods wijsheid te vinden! Dat moet iedereen ernstig ter harte nemen! We hebben daar meerdere voorbeelden van; onder andere Bileam. Hij was een groot profeet. Omdat hij het loon van een waarzegger liefhad, ging hij samen met Gods vijanden ten onder. Hij was niet vrij van zijn eigen belang en kreeg geen deel aan Gods wijsheid.





Wijsheid als genadegave – en wijs zijn


In Korinthe waren broeders die de genadegave hadden om met wijsheid en kennis te spreken. Salomo had die genadegave ook gekregen. Niemand op aarde was zo wijs als hij. Toen hij nog jong was, was hij vol kracht en zijn wijsheid was als een geweldige rivier. Toen hij ouder werd, gaf hij zijn kracht aan vrouwen. Ook hij gaf zijn wijsheid prijs vanwege van zijn luister. Zodra je je begint te verheffen op grond van wat je gekregen hebt, heb je de eerste stap gezet bij Gods wijsheid vandaan.

Er zijn wijze mensen, die wijze raad kunnen geven, en toch zichzelf niet kunnen helpen. Zo was het ook in Korinthe. Ze hielden goede toespraken, maar toch hadden ze geen wijsheid, omdat ze niet in praktijk konden brengen waar ze zo goed over spraken. Het belangrijkste dat nodig was om het in praktijk te brengen ontbrak, namelijk de liefde. Daarom zegt Paulus ook: “Streeft dan naar de hoogste gaven. En ik wijs u een weg, die nog veel verder omhoog voert.” 1 Kor. 12:31. Die “betere weg” staat niet tegenover de genadegaven, maar het is een betere weg om deel te krijgen aan die genadegaven. Die betere weg is de liefde. Alle genadegaven kun je krijgen door geloof, maar velen bederven hun genadegaven door hun zwakheid voor eer van mensen. Als ik de wijsheid voor ogen heb en ik heb liefde in mijn hart, dan zie ik toe op mijzelf en op de leer. Dan breng ik datgene waar ik begrip en kennis van heb in praktijk. Dan komt door mijn lichaam de wijsheid tevoorschijn. Mijn leven wordt een licht voor de mensen en dat leven bevestigt de woorden die ik verkondig. Zelfs al spreek je correct, dan nog ben je een valse profeet als je zelf niet doet wat je verkondigt.

“Maar ik heb tegen u, dat gij uw eerste liefde verzaakt hebt. Gedenk dan, van welke hoogte gij gevallen zijt en bekeer u en doe weer uw eerste werken. Maar zo niet, dan kom Ik tot u en Ik zal uw kandelaar van zijn plaats wegnemen, indien gij u niet bekeert.” Openb. 2:4-5. Je moet je bekeren van het leven voor het aangezicht van mensen, waarbij je gesteld bent op hun eer. Je bent echt wel ergens van af gevallen wanneer je net als Satan op de aarde geworpen wordt, zodat de mensen met vreugde op je neerzien. Zo zijn al veel opwekkingen gestrand. Vooral als God zijn zegen geeft, zodat het groeit en bloeit, is de verzoeking dichtbij om eer van mensen aan te nemen. Als je hiervoor zwicht, verlies je de verbinding met God.

“En het zal geschieden, dat wie overgebleven is in Sion, overgelaten in Jeruzalem, heilig zal heten – ieder die in Jeruzalem ten leven is opgeschreven, wanneer de Here het vuil der dochters van Sion zal hebben afgewassen en de bloedvlekken van Jeruzalem daaruit zal hebben weggespoeld door de Geest van gericht en van uitdelging. Dan zal de Here over het gebied van de berg Sion en over de samenkomsten die daar gehouden worden, des daags een wolk scheppen en des nachts een schijnsel van vlammend vuur, want over al wat heerlijk is zal een beschutting zijn.” Jes. 4:3-5. Iedereen die vleselijk aanzien geniet, vindt het moeilijk om met ons in contact te treden. Wij staan buiten de gevestigde godsdienstige orde. Daar willen we ook zijn. Buiten de legerplaats ontmoeten we de Geest van gericht en uitdelging, zodat we Jezus tegemoet kunnen gaan en Hem zien zoals Hij is.

Er zijn veel mensen die hun kennis en wijsheid gebruiken om de dag en het uur van Jezus’ wederkomst uit te rekenen, maar toch hebben ze geen wijsheid om zich voor die dag gereed te maken. Wat helpt het als je de dag van zijn wederkomst weet, maar niet gereed bent om Hem te ontmoeten? De wijsheid om je gereed te maken is verborgen voor de wijzen van deze wereld.

De gemeente is geboren aan het kruis en leeft alleen bij de Geest van gericht en uitdelging, d.w.z. die Geest die de gemeente blijvend gekruisigd houdt met Hem. Wil Gods woord in de gemeente blijvend zijn werk kunnen doen, dan is het van uiterst belang om het teken van de besnijdenis te bewaren. Door dat teken, dat God aan Abraham gaf, zijn de Joden als Gods volk tot op de dag van vandaag bewaard gebleven. Voor ons betekent het heel eenvoudig dat ons hart 360 graden besneden moet zijn, zodat Satan geen brug naar ons hart heeft via de zichtbare wereld. Dan opent God onze ogen voor de onzichtbare wereld en de wijsheid die daar is. Dat is een wijsheid, die de wijsheid van beneden ver overtreft. Aan zulke mensen kan God zijn woord toevertrouwen. De wijsheid van beneden is ongeestelijk, aards en duivels. Maar toch is die aantrekkelijk voor de mensen, omdat die aardse voordelen in de wereld geeft. God slaat ons heel nauwkeurig gade. Hij kent het verborgene van de mens en heeft zich daarin nog nooit vergist.

“Die van boven komt, is boven allen; wie uit de aarde is, is uit de aarde en spreekt van de aarde. Die uit de hemel komt is boven allen; wat Hij gezien en gehoord heeft, dat getuigt Hij en zijn getuigenis neemt niemand aan. Wie zijn getuigenis aanvaardt, heeft bezegeld, dat God waarachtig is. Want Hij, die God gezonden heeft, die spreekt de woorden Gods, want Hij geeft de Geest niet met mate.” Joh. 3:31-34.

Het is niet zeker dat degenen die de wijsheid als genadegave hebben, ook Gods woord is toevertrouwd. Hier beproeft God de mensen keer op keer, in het bijzonder op het gebied van eer en om mensen te willen behagen. “Daar God ons waardig heeft gekeurd om ons het evangelie toe te vertrouwen, spreken wij, niet om mensen te behagen, maar Gode, die onze harten keurt.” 1 Tess. 2:4. God achtte Paulus trouw om hem in zijn dienst aan te stellen. Aan deze dingen moeten wij voortdurend herinnerd worden. Vanwege onze zwakheid naar het vlees kunnen wij gemakkelijk afdrijven. “Daarom moeten wij te meer aandacht schenken aan hetgeen wij gehoord hebben, opdat wij niet afdrijven.” Hebr. 2:1. Daarom hebben wij ook de indringende vermaning van Jezus aan zijn discipelen en aan ons allen zo nodig: “Waakt dan, want gij weet niet wanneer de heer des huizes komen zal, laat in de avond of te middernacht, bij het hanengekraai of des morgens vroeg, opdat hij niet, als hij plotseling komt, u slapend vindt. Wat ik u zeg, zeg ik allen: Waakt!” Mark. 13: 35-37.





Vergund om met Hem te lijden


“Hierin is voor hen een aanwijzing van hun verderf, maar van uw behoud, en dat van Godswege. Want aan u is de genade verleend, voor Christus, niet alleen in Hem te geloven, maar ook voor Hem te lijden.” Fil. 1:28-29. Veel mensen krijgen geen wijsheid, omdat ze het lijden met Hem niet zien als een genade die hen van Godswege vergund is. Daarom zijn er zelfs onder ons maar weinig mensen die hard vooruit gaan in de wijsheid. Zij willen niet zwak worden en met Hem lijden. Daarom worden ze ook niet met Hem verheerlijkt. Immers, alleen op de weg waarop Jezus gedood is naar het vlees en levend gemaakt naar de Geest, bereikte Hij de schatten van wijsheid en kennis. In zijn vernedering waren deze schatten in Hem verborgen, maar wie kon dat zien? Daarom is het zo gevaarlijk om mensen te verachten, die om de wil van Jezus in de vernedering staan en door andere mensen bespot worden. Veracht je zulke mensen, dan raak je zijn oogappel aan, en dat kan niet ongestraft. Als jouw broeder in de vernedering staat, verhef je dan niet, maar bid voor hem. Wees goed en barmhartig, dan krijg je voor je eigen leven meer wijsheid in jouw omstandigheden.

Velen van hen die de gave van wijsheid hadden, zagen zich zelfs nog groter dan Paulus. Ze dachten dat ze Paulus konden beoordelen en verachtten hem vanwege de behandeling die God hem gaf, toen hij bijvoorbeeld in de gevangenis zat. “Die Paulus heeft ook niet veel wijsheid; nou zit hij alweer gevangen. Hij had wijzer moeten zijn, dan had hij zich niet gevangen laten nemen. Dit is een schande voor de naam van Jezus.” Ze zaten zelf in hun mooie huizen en bekritiseerden hem. Maar wie begreep de handelwijze van God? Wie begreep dat Paulus zich in zijn wijsheid liet leiden om te doen wat hij deed en zei? Het resultaat was onder andere dat hij tijd kreeg om zijn brieven te schrijven. Zijn brieven zijn zo’n duidelijke richtlijn en zo’n helder licht tot behoud geworden, dat God die als zijn eigen woord bestempelde toen Hij las wat Paulus had geschreven. Het meest wijze en heerlijke van wat ooit is geschreven, werd geschreven door een man die door velen veracht werd als uitvaagsel van deze wereld. Je wordt klein en arm als je denkt aan het leven en werk van zo’n man, die trouw was aan zijn hemelse bruidegom! Ook in onze tijd zijn er broeders geweest die veracht en verworpen zijn alsof ze er niet bij hoorden. Toch zullen zij er in alle eeuwigheid bij horen! Zij waren trouw aan het woord en lieten zich in grote trouw door de heilige Geest leiden. Dat zijn grote mannen Gods!

De ‘tienduizend’ tuchtmeesters in Korinthe leerden de Korintiërs iets, wat ze hen nooit hadden mogen leren. Ze leerden hen om de vaders in Christus te verachten. Daarmee verwierpen zij ook de verborgen wijsheid die bij de vaders was: de verborgen wijsheid Gods. Daardoor sloten ze zichzelf voor eeuwig buiten. “Elke rank aan mij die geen vrucht draagt, neemt Hij weg, en elke die wel vrucht draagt, snoeit Hij, opdat zij meer vrucht drage.” Joh. 15:2. Zich tegen de vaders in Christus verzetten is hetzelfde als je verzetten tegen God. Het eindigt er vaak mee dat de aarde zich opent om hen die dit doen te verzwelgen. Jezus verwacht van ons dat wij vrucht dragen en in ontwikkeling zijn. “Zij zijn van ons uitgegaan, maar zij waren uit ons niet; want indien zij uit ons geweest waren, zouden zij bij ons gebleven zijn: maar aan hen moest openbaar worden dat niet allen uit ons zijn.” 1 Joh. 2:19.

Wij moeten allemaal in situaties komen waar we Gods reinigende vuur meemaken. Onttrek je je aan dat vuur, dan onttrek je je aan de mogelijkheid tot verlossing en heiligmaking. “Zodat gij in het laatst zoudt kermen, als uw vlees en uw lijf verteerd zijn, en gij zoudt zeggen: Hoe heb ik de tucht kunnen haten en heeft mijn hart de vermaning kunnen versmaden.” Spr. 5:11-12. “Al stampt gij een dwaas in een vijzel, tussen de graankorrels met een stamper, zijn dwaasheid zal niet van hem wijken.” Spr. 27:22. Zulke mensen schatten hun roeping gering en ruïneren zichzelf voor het eeuwige leven.

“De kennis maakt opgeblazen, maar de liefde sticht.” 1 Kor. 8:1. Vraag jezelf af in hoeverre je tot opbouw bent en wees in je gedachten ootmoedig over je eigen bekwaamheid. Dan zal God je verhogen op zijn tijd. Leer van Jozef en van de andere mannen en vrouwen Gods, die de weg van lijden tot heerlijkheid zijn gegaan. Zij verootmoedigden zich in hun omstandigheden en God verhoogde hen op zijn tijd. Ik ken niemand, die in waarheid iets van God heeft ontvangen zonder de weg van het lijden te zijn gegaan.

Door de geest van profetie gaan wij ook in onze tijd door lijden tot heerlijkheid. Degenen die helpen de gemeente op te bouwen, hebben een zintuig voor deze weg. Deze weg is verborgen voor de natuurlijke mens, maar wordt aan de godvruchtige geopenbaard. “Naar deze zaligheid hebben gezocht en gevorst de profeten, die van de door u bestemde genade geprofeteerd hebben, terwijl zij naspeurden, op welke of hoedanige tijd de Geest van Christus in hen doelde, toen hij vooraf getuigenis gaf van al het lijden, dat over Christus zou komen, en van al de heerlijkheid daarna.” 1 Pet. 1:10-11.

“Van toen aan begon Jezus Christus zijn discipelen te tonen, dat Hij naar Jeruzalem moest gaan en veel lijden van de zijde der oudsten en overpriesters en schriftgeleerden en gedood worden en ten derden dage opgewekt worden. En Petrus nam Hem terzijde en begon Hem te bestraffen, zeggende: Dat verhoede God, Here, dat zal U geenszins overkomen! Maar Hij keerde Zich om en zei tot Petrus: Ga weg, achter Mij, Satan; gij zijt Mij een aanstoot, want gij zijt niet bedacht op de dingen Gods, maar op die der mensen.” Matt. 16:21-23. Het lijden gaat in tegen elk menselijk zintuig. Had Jezus naar Petrus geluisterd, dan was het hele verlossingswerk mislukt. Hier wijst de Geest der wijsheid ons de weg: door lijden tot heerlijkheid. “En Hij zei tot hen: O onverstandigen en tragen van hart, dat gij niet gelooft alles wat de profeten gesproken hebben! Moest de Christus dit niet lijden om in zijn heerlijkheid in te gaan?” Luk. 24:25-26.

In de eeuwigheid zal de wijsheid regeren. Gods wijsheid houdt zo veel in. Zij is als een grote oceaan, zonder grenzen. Daarom is de wijsheid voor ons opgedeeld in wetten van de Geest van het leven, zodat wij die kunnen bevatten. De wijsheid eist volledige reinheid van al het zoeken van je eigen belang. Daarnaast is er de enorme beweeglijkheid, die in de wijsheid is door haar zachte eigenschappen: barmhartigheid, goedheid, vriendelijkheid en zachtmoedigheid, die het lichaam van Christus opbouwen.





Genade en waarheid


“Het Woord is vlees geworden en het heeft onder ons gewoond en wij hebben zijn heerlijkheid aanschouwd, een heerlijkheid als van de eniggeborene des Vaders, vol van genade en waarheid.” Joh. 1:14.

Godsdienstige mensen willen alleen de genade ontvangen, maar als ze de genade willen zonder de waarheid, wat moeten ze dan met die genade? Genade zonder waarheid is een groot bedrog en brengt geen verlossing. “Zij zal een zoon baren en gij zult Hem de naam Jezus geven. Want Hij is het, die zijn volk zal redden van hun zonden.” Matt. 1:21. Wij moeten gered worden van onze zonden. De genade wil iets bewerken in ons. Wijs je bij godsdienstige mensen op de zonde, dan zeggen ze: “Je mag niet oordelen!” Zij denken dat ze onder de genade zijn en dat alles geregeld wordt als ze in de hemel komen. Op die manier zijn miljoenen mensen bedrogen!

“Indien wij zeggen dat wij gemeenschap met Hem hebben en in de duisternis wandelen, dan liegen wij en doen de waarheid niet.” 1 Joh. 1:6. De waarheid moet gedaan worden! Johannes schreef dit vanuit een brandende liefde tot de mensen, opdat zij niet verleid zouden worden door de antichrist. Wij lezen dezelfde bijbel en wij geloven ook dat het Woord gedaan moet worden. Wij worden verlost van onze zonden en wie niet tot gehoorzaamheid des geloofs komen, blijven in hun zonden.

“Of weet gij niet, dat onrechtvaardigen het Koninkrijk Gods niet beërven zullen? Dwaalt niet! Hoereerders, afgodendienaars, overspelers, schandjongens, knapenschenders, dieven, geldgierigen, dronkaards, lasteraars of oplichters, zullen het Koninkrijk Gods niet beërven. En sommigen uwer zijn dat geweest. Maar gij hebt u laten afwassen, maar gij zijt geheiligd, maar gij zijt gerechtvaardigd door de naam van de Here Jezus Christus en door de Geest van onze God.” 1 Kor. 6:9-11.

Veel Korintiërs waren diep gevallen. Maar zie eens wat een genade en kracht zulke mensen kunnen krijgen als zij van de zonde af willen. “God heeft niet alleen de Here opgewekt, maar zal ook ons opwekken door zijn kracht.” Vers 14. Door genade werden zij geholpen om uit de zonde te komen. Nadat wij de zonde erkend hebben, moet de genade in ons een werk gaan doen.

“Want er zijn vele misleiders uitgegaan in de wereld, die de komst van Jezus Christus in het vlees niet belijden. Dit is de misleider en de antichrist.” 2 Joh.: 7.

“Geliefden, vertrouwt niet iedere geest, maar beproeft de geesten, of zij uit God zijn; want vele valse profeten zijn in de wereld uitgegaan. Hieraan onderkent gij de Geest Gods: iedere geest, die belijdt, dat Jezus Christus in het vlees gekomen is, is uit God.” 1 Joh. 4:1-2.

Die misleidende geesten hebben een andere Jezus. Om ons te verlossen van onze zonden moest Hij geopenbaard worden in het vlees. Satan had macht vanwege de zonde. Toen Jezus op Golgota stierf, had Hij volledig afgerekend met de zonde. De bedoeling is, dat er voor ons ook een einde komt aan de zonde. 1 Pet. 4:1. Juist op dit punt moet de genade een enorm werk in ons doen.

“Ik breng dank aan Hem, die mij kracht gegeven heeft, Christus Jezus, onze Here, dat Hij mij getrouw geacht heeft, daar Hij mij in de bediening gesteld heeft, hoewel ik vroeger een godslasteraar en een vervolger en een geweldenaar was. Maar mij is ontferming bewezen, omdat ik het in mijn onwetendheid, uit ongeloof, gedaan heb.” 1 Tim. 1:12-13.

De liefde tot de waarheid in Paulus bewerkte dat hij voor zijn bewustzijn de grootste van alle zondaren was. Zó diep boog hij zich en daarom kwam deze onvoorstelbare genade over zijn leven. Alle eer was uitgesloten, want alles was door het geloof tot stand gekomen. Paulus had niets in eigen kracht verricht.

“Maar door de genade Gods ben ik wat ik ben, en zijn genade aan mij is niet vergeefs geweest, want ik heb meer gearbeid dan zij allen, maar niet ik, maar de genade Gods, die met mij is.” 1 Kor. 15:10.

Zodra je groot en sterk wordt door wat je gedaan hebt, kom je onder de wet. Dan word je al snel kritisch en ontevreden. “Maar niet ik, maar de genade Gods die met mij is.” Deze erkentenis van het hart mag nooit van ons wijken.

“Voorts, broeders, al wat waar, al wat waardig, al wat rechtvaardig is, al wat rein, al wat beminnelijk, al wat welluidend is, al wat deugd heet en lof verdient, bedenkt dat;” Fil. 4:8. Zo heb je het als je levend bent voor God! Je bent dood voor de zonde, maar levend voor al het goede! Denk je in wat de genade heeft kunnen uitrichten in het leven van Paulus. Nu kan hetzelfde in jou gebeuren. Wees ootmoedig en erken je zonden! Dat is immers de hulp en de ware genade.

“Want wij hebben geen hogepriester, die niet kan meevoelen met onze zwakheden, maar een, die in alle dingen op gelijke wijze als wij is verzocht geweest, maar zonder te zondigen.” Hebr. 4:15. Hij was een mens en als mens moest hij zijn kruis dragen. Hij was zo trouw, dat de Vader Hem kon vormen en Hij nam toe in grootte en genade bij God en mensen.

“Laten wij daarom met vrijmoedigheid toegaan tot de troon der genade, opdat wij barmhartigheid ontvangen en genade vinden om hulp te verkrijgen te gelegener tijd.” vers 16. Genade om hulp te krijgen. Dan denken de meeste gelovigen aan genezing en wonderen, maar niet aan genade die ze nodig hebben als hulp op het moment van de verzoeking om niet in zonde te vallen. Zoeken we hulp in de verzoeking, dan krijgen we die ook!

Paulus werd een zeer fijngevoelige man des Geestes. Gevuld met een liefde waarmee hij ook de waarheid kon zeggen, hielp hij de mensen uit hun zonden. Hoe ver verwijderd is dat van het hedendaagse begrip, dat liefde bijna hetzelfde is als tolerantie, waarbij geen zondaar buitengesloten mag worden.

Er kan een geweldige kracht van genade in ons leven komen, als wij vol goede moed zijn in alle situaties van het leven. God zond op de pinksterdag zijn Geest naar de aarde, opdat wij kracht zouden ontvangen. De Geest wordt gegeven naar de mate van ootmoed. Zouden de apostelen, herders en leraren zich niet het diepst vernederd hebben, en daardoor de meeste genade van God hebben gekregen? Daardoor kunnen zij de gemeente dienen en opbouwen. Paulus wilde roemen in zijn zwakheid. Wanneer hij zwak werd in zichzelf, werd hij sterk in God. Is dit niet ook jouw ervaring in je leven?

Door de vorm van onderricht en door het erkennen van de waarheid komen wij tot dit leven. Wanneer hij, die de macht over de dood heeft, onttroond wordt in ons leven, gaan wij een heerlijke opname tegemoet. Als deze hoop levend voor ons is, dan is dat meer waard dan al het andere. Zolang wij aan het kruis hangen, is er lijden. Maar als we volharden in het lijden, worden we onttrokken aan de zonde. Zo komen we stap voor stap vooruit. Dan bereiken we van binnen een heerlijke vrijheid en we worden gelukkig en vrij in onze geest. Alleen God komt de eer toe voor zo’n leven.





Bittere gedachten – verwijt


“Tijdens zijn dagen in het vlees heeft Hij gebeden en smekingen onder sterk geroep en tranen geofferd aan Hem, die Hem uit de dood kon redden, en Hij is verhoord uit zijn angst, en zo heeft Hij, hoewel Hij de Zoon was, de gehoorzaamheid geleerd uit hetgeen Hij heeft geleden, en toen Hij het einde had bereikt, is Hij voor allen, die Hem gehoorzamen, een oorzaak van eeuwig heil geworden.” Hebr. 5:7-9.

Wat tijdens zijn dagen in het vlees gebeurde, dat is wat zo waardevol voor ons is. Tijdens zijn dagen in het vlees gebeurde het. Toen heeft Hij de dood en het dodenrijk van hun kracht beroofd. De Vader opende zijn oor, zodat hij een steeds groter gebied kreeg waarin hij gehoorzaam was. Hoe kunnen wij leren luisteren als wij niet in lijden komen? In het lijden zien we meer van de zonde die in ons vlees woont, zodat we tot geestelijke ontwikkeling kunnen komen. Voor de allermeeste gelovige mensen is dit leven verborgen.

“Indien iemand een andere leer verkondigt en zich niet voegt naar de gezonde woorden van onze Here Jezus Christus en de leer der godsvrucht, dan is hij opgeblazen, hoewel hij niets weet, en heeft hij een zwak voor geschillen en haarkloverijen, een bron van nijd, twist, lasteringen, kwade vermoedens, en geharrewar bij mensen die niet helder meer zijn van denken en het spoor der waarheid bijster geraakt zijn, daar zij de godsvrucht als iets winstgevends beschouwen.” 1 Tim. 6:3-5.

Als je niet bij de godsvrucht blijft, verwijder je van de gezonde leer. Dan komt al het slechte openbaar. Er is een hele leer van godsvrucht en die wordt geopenbaard aan degenen die Christus volgen. “En buiten twijfel, groot is het geheimenis der godsvrucht: die zich geopenbaard heeft in het vlees, is gerechtvaardigd door de Geest, is verschenen aan de engelen, is verkondigd onder de heidenen, geloofd in de wereld, opgenomen in heerlijkheid.” 1 Tim. 3:16.

Als je je verdiept in het geheimenis der godsvrucht, maakt God je duidelijk wat tot de godsvrucht behoort. Je moet naar zo’n leven begeren en verlangen. Daarom moeten onze samenkomsten zo zijn, dat er voedsel is voor mensen die naar godsvrucht verlangen. Dring je binnen in God, zodat je van het verborgen manna krijgt, die tot spijs kan worden voor de mensen. En dat moet in een geest van godsvrucht gebeuren, in de wetenschap dat de Allerhoogste je woorden hoort. Door je hiervan bewust te zijn, zal veel lichtzinnigheid verdwijnen.

“Vervloek zelfs in uw gedachten de koning niet, en vervloek in uw slaapkamer de rijke niet, want de vogelen des hemels zouden het geluid overbrengen en het gevogelte zou te kennen geven wat gij gezegd hebt.” Pred. 10:20. Denk daaraan als je moet lijden. Ook al begrijp je niet alles, je moet in God geloven, zodat je niet in de duisternis komt. Vervloeken is misschien wat te sterk uitgedrukt, maar hoe dichtbij is het niet om wat verwijtende gedachten toe te laten!

“Waaruit komt bij u strijden en vechten voort? Is het niet hieruit: uit uw hartstochten, die in uw leden zich ten strijde toerusten?” Jak. 4:1. Hier spreekt Jakobus tot gelovige broeders! Waar komen verwijtende gedachten vandaan? Uit de hartstochten die in uw leden strijd voeren! Het kruis moet zijn werk doen met al deze gedachten. Een zucht tegen broeders is ook een verwijt. Elke gedachte in die richting is een wortel, waarin leven is dat zich verder ontwikkelt. Laat je zulke gedachten leven, dan komt dat tot uiting in je doen en laten ten opzichte van degene die je verwijt. Je krijgt het niet voor elkaar om een voorbeeld te zijn in eerbetoon aan je broeder. Er is iets bitters in de wortel van je hart. Het komt misschien niet als aanklacht naar buiten, maar in je hart wordt iets kapot gemaakt. Zulke gedachten kun je overbrengen van generatie op generatie. In het geslacht heeft men dan een opvatting die op verschrikkelijke manier schade aanricht, omdat men zo’n bittere wortel heeft laten opgroeien. Er zit leven in die wortel en dat ontwikkelt zich. Na verloop van tijd zijn zulke bittere wortels voor de mensen hun eigen werkelijkheid geworden.

“Jaagt naar vrede met allen en naar de heiliging, zonder welke niemand de Here zal zien. Ziet daarbij toe dat niemand verachtere van de genade Gods, dat er geen bittere wortel opschiete en verwarring stichte, en daardoor zeer velen zouden besmet worden.” Hebr. 12:14-15.

“Want wie Hij liefheeft, tuchtigt de Here, en Hij kastijdt iedere zoon, die Hij aanneemt. Blijft gij echter vrij van de tuchtiging, welke allen ondergaan hebben, dan zijt gij bastaards en geen zonen.” Hebr. 12:6 en 8. Het is Gods genade dat Hij ons behandelt als zonen. Hij geeft ons een opleiding. Denk eens aan Jezus, die zo’n behandeling van zijn Vader kreeg, zonder bitter te worden. Hij had juist deze verhouding tot God in zijn hart: “Rechtvaardige Vader!”

“Laten derhalve ook zij, die naar de wil van God lijden, hun zielen aan de getrouwe Schepper overgeven, steeds het goede doende.” 1 Pet. 4:19. Als je een broeder of zuster ziet, die in de vernedering is en dingen meemaakt die jij nog nooit hebt meegemaakt, moet je voorzichtig zijn in je gedachten. Veracht nooit iemand die in de vernedering is! Jij die in de vernedering bent: geef je ziel over aan de getrouwe Schepper. Verwijt niemand iets, vervloek niemand! Geef je gedachten over aan Hem, die jou vormt, zodat zijn heerlijkheid zich in jou openbaart!

De leer van de godsvrucht is ook de leer van het sterven van de graankorrel, de leer om elke dag je kruis op te nemen en jezelf te verloochenen, de leer om door lijden tot heerlijkheid en goddelijke natuur te komen. Waar Jezus vast stond en trouw was aan Gods raad in zijn hart, werden zijn zintuigen geoefend, zodat Hij in zijn gedachten niet afweek wanneer Hij moest lijden.

“Want ook Christus is eenmaal om de zonden gestorven als rechtvaardige voor onrechtvaardigen, opdat Hij u tot God zou brengen: Hij, die gedood is naar het vlees, maar levendgemaakt naar de geest.” 1 Pet. 3:18. Gods zoon, die alleen maar goed deed, werd behandeld als een onrechtvaardige man. Hij bad voor hen. De onrechtvaardigen hielden zichzelf voor rechtvaardig en de Meester voor onrechtvaardig. Zo dwaas kun je worden in je eigen gedachten als de wetsverachting toeneemt! De neiging om zichzelf te rechtvaardigen kwam waarschijnlijk wel sterk in Jezus op als Hij zijn mens tegenkwam, zijn eigengerechtigheid. Ons eigen leven moet immers ook sterven, en dan kunnen we in Hem een heerlijke troost vinden.

Het doel van Jezus was om de mensen tot God te brengen. Hij was goed voor de mensen. Wat de dood neemt, verdwijnt. Er moet niets overblijven van wat ons tot een soort martelaar maakt. De dood moet nemen wat de dood toebehoort, en daarmee moeten we ons niet meer bezig houden. Dan komt Gods kracht en Gods wijsheid in ons. Dat moet zo levend en helder voor ons zijn, dat het werkt als wij midden in de omstandigheden van het leven zijn.

“Doet soms een bron uit dezelfde ader zoet en bitter water opwellen? Kan soms, mijn broeders, een vijgenboom olijven of een wijnstok vijgen opleveren? Evenmin kan een zilte bron zoet water geven.” Jak. 3:10-11. In ons leven moet er alleen maar een zuivere en goede bron zijn met inhoud van God. Als je je vrouw of kinderen iets verwijt, komt dat vanuit gedachten die zijn blijven liggen. Dit moet een ieder zeer ernstig ter harte nemen, zodat dit alles grondig wordt opgeruimd.





In de liefde blijven


“Wie zal uitverkorenen Gods beschuldigen? God is het, die rechtvaardigt; wie zal veroordelen? Christus Jezus is de gestorvene, wat meer is, de opgewekte, die ter rechterhand Gods is, die ook voor ons pleit. Wie zal ons scheiden van de liefde van Christus? Verdrukking of benauwdheid, of vervolging of honger, of naaktheid, of gevaar, of het zwaard? Gelijk geschreven staat: Om uwentwil worden wij de ganse dag gedood, wij zijn gerekend als slachtschapen. Maar in dit alles zijn wij meer dan overwinnaars door Hem, die ons heeft liefgehad. Want ik ben verzekerd, dat noch dood noch leven, noch engelen noch machten, noch heden noch toekomst, noch krachten, noch hoogte noch diepte, noch enig ander schepsel ons zal kunnen scheiden van de liefde Gods, welke is in Christus Jezus, onze Here.” Rom. 8:33-39.

Dit is een rasecht getuigenis van een rasechte discipel. “Hierin is de liefde, niet dat wij God liefgehad hebben, maar dat Hij ons heeft liefgehad en zijn Zoon gezonden heeft als een verzoening voor onze zonden. Geliefden, indien God ons zo heeft liefgehad, behoren ook wij elkaar lief te hebben.” 1 Joh. 4:10-11. Hier zien wij iets van Gods liefde in Jezus Christus en hoe die geopenbaard wordt.

“Maar ik zeg u: Hebt uw vijanden lief en bidt voor wie u vervolgen, opdat gij kinderen moogt zijn van uw Vader, die in de hemelen is; want Hij laat zijn zon opgaan over bozen en goeden en laat het regenen over rechtvaardigen en onrechtvaardigen. Want indien gij liefhebt, wie u liefhebben, wat voor loon hebt gij? Doen ook de tollenaars niet hetzelfde? En indien gij alleen uw broeders groet, waarin doet gij meer dan het gewone? Doen ook de heidenen niet hetzelfde? Gij dan zult volmaakt zijn, gelijk uw hemelse Vader volmaakt is.” Matt. 5:44-48.

Volmaakt zijn is hetzelfde als in overwinning leven. Dat wil zeggen dat je in alle omstandigheden van het leven in de liefde blijft. Als je jezelf niet als een offer ziet, komen er gemakkelijk dingen die je scheiden van de liefde van Christus. Beschouw jezelf als een slachtschaap – zet je leven in, dan kan niets jou uit de liefde brengen. Als overwinnen hetzelfde betekent als in de liefde blijven, wat is dan meer dan overwinning? Meer dan overwinning is het wanneer je moet offeren, om tot groei te komen en deel te krijgen aan een grotere volheid van de liefde.

“Ik voor mij zal zeer gaarne offers brengen, ja, mijzelf opofferen voor uw zielen. Ontvang ik soms minder liefde naarmate ik u meer liefheb?” 2 Kor. 12:15. Dat je minder liefde ontvangt van degenen, die jou meer zouden moeten liefhebben, maakt dat je jezelf moet opofferen om in de liefde te blijven, en daardoor heb je hen des te meer lief! We begrijpen dat de weg van de liefde de hoogste wijsheid is.

“En wij hebben de liefde onderkend en geloofd, die God jegens ons heeft. God is liefde, en wie in de liefde blijft, blijft in God en God blijft in hem.” 1 Joh. 4:16. Als je uit de liefde komt, ben je niet meer in God en dan kom je in grote duisternis terecht.

“De lamp van het lichaam is het oog. Indien dan uw oog zuiver is, zal geheel uw lichaam verlicht zijn; maar indien uw oog slecht is, zal geheel uw lichaam duister zijn. Indien nu wat licht in u is, duisternis is, hoe groot is dan de duisternis!” Matt. 6:22-23. Zolang je in God bent (in de liefde) heb je een zuiver oog. Dan heb je een verlichte kijk op de mensen die God heeft uitverkoren. Je bidt voor hen en je ontwikkelt je in de liefde door jouw offer.

Wanneer broeders met elkaar overhoop liggen, komt dat vaak doordat ze elkaars roeping niet accepteren. Dan vind je al gauw dat de ander een godsdienstige schijn ophoudt. Je komt in hoogmoed terecht. Wanneer zulke broeders licht krijgen, wordt de duisternis alleen maar groter. Wanneer een ziek oog ‘licht’ krijgt, wordt het alleen maar erger. Dat gaat zo door totdat ze zich bekeren. Het kan zo ver komen dat ze hun roeping verlaten. Of ze bekeren zich.

We moeten altijd in de liefde blijven. Hoe moeilijk het ook is, toch moeten we in de liefde blijven. Dan kunnen we in dienst van God staan om zielen van de dood te redden. We moeten goed zijn voor bozen en goeden. In deze situaties hebben we volop gelegenheid om tot de rust in te gaan. Dat is een geweldig medicijn voor geest, ziel en lichaam. Het beste leven dat we kunnen leiden, is een leven in overwinning, ja, meer dan overwinning!





Een ongelijk span met ongelovigen


“Vormt geen ongelijk span met ongelovigen, want wat heeft gerechtigheid gemeen met wetteloosheid, of welke gemeenschap heeft het licht met de duisternis? Welke overeenstemming is er tussen Christus en Belial, of welk deel heeft een gelovige samen met een ongelovige?” 2 Kor. 6:14-15. Waarom wil je compagnon zijn van wereldse mensen in aardse zaken? Als de beweegreden is om meer geld te verdienen, zal zo’n leven je vaak veel tranen kosten en veel smart brengen. Het kan zelfs ten koste gaan van jouw eeuwige leven. Ga geen relaties aan waardoor je in dezelfde loop en geest van anderen komt en waardoor je gebonden raakt aan een ongelovige. Denk je dat dat het leven met God in jou bevordert? Strek nooit je handen uit naar iets wat de wereld je kan geven.

Nadat men gebonden werd, omdat men zich niet aan Gods woord heeft gehouden, bidden velen tot God en dan hopen ze dwars tegen Gods eigen woord in dat Hij voor hen een makkelijkere weg heeft. Zo’n gedachtegang getuigt van een slecht begrip en is het resultaat van een sterke antichristelijke misleiding.

“Daarom gaat weg uit hun midden, en scheidt u af, spreekt de Here, en houdt niet vast aan het onreine, en Ik zal u aannemen, en Ik zal u tot Vader zijn en gij zult mij tot zonen en dochters zijn, zegt de Here, de Almachtige. Daar wij nu deze beloften bezitten, geliefden, laten wij ons reinigen van alle bezoedeling des vlezes en des geestes, en zo onze heiligheid volmaken in de vreze Gods.” 2 Kor. 6:17-18 en 7:1. Zonder dat wij het leven ernstig nemen, neemt God ons dus niet aan! Bezoedeling van het vlees komt doordat men een ongelijk span vormt met wereldse mensen. Door bezoedeling van de geest drijf je af in een vreemde leer. Je wilt als het ware goed en lief zijn voor alle mensen. Je wordt gewaardeerd en krijgt van iedereen bijval, maar je bent niet zo enthousiast over degenen die het licht op de kandelaar zetten. Als je geen kracht hebt om het licht op de kandelaar te zetten, ben je ook geen ware profeet of apostel.

“Toch zijn er ook valse profeten onder het volk geweest, zoals ook onder u valse leraars zullen komen, die verderfelijke ketterijen zullen doen binnensluipen, zelfs de heerser, die hen gekocht heeft, verloochenende en een schielijk verderf over zichzelf brengend. En velen zullen hun losbandigheden navolgen, zodat door hun schuld de weg der waarheid gelasterd zal worden; en zij zullen uit hebzucht met verzonnen redeneringen u als koopwaar behandelen; maar het oordeel houdt zich reeds lang met hen bezig en hun verderf sluimert niet.” 2 Pet. 2: 1-3.

We moeten godvruchtig zijn. Alle mensen die vergeving van zonden krijgen, maar doorgaan met zondigen, zijn goddeloze mensen met een slechte gezindheid. Dat zijn ‘godsdienstige’ zondaren. Zulke mensen waren al binnengeslopen in de tijd van de apostelen en zij verkondigden een valse genade. In onze tijd hebben zij bijna de gehele christenheid veroverd. Als wij met een apostolische boodschap komen over Jezus als hogepriester, zijn wij bijna zelf de personen die moeten ‘binnensluipen’. Hieruit blijkt wel dat het begrip binnen het hele christendom corrupt is en doorzuurd met hoererij. Daarom houdt dat ook geen stand. Goddelozen zullen niet staande blijven in Gods gemeente. Daar zorgt God voor!

“Maar schraagt om deze reden met betoon van alle ijver door uw geloof de deugd, door de deugd de kennis, door de kennis de zelfbeheersing, door de zelfbeheersing de volharding, door de volharding de godsvrucht, door de godsvrucht de broederliefde en door de broederliefde de liefde jegens allen. Want als deze dingen bij u aanwezig zijn en overvloedig worden, laten zij u niet zonder werk of vrucht voor de kennis van onze Here Jezus Christus.” 2 Pet. 1:5-8. Allereerst moet ik mij beijveren om alle deugden te verkrijgen. Zonder dat leven kan ik Gods ware woord niet verkondigen en komen er ook geen mensen tot geloof. We moeten er van doordrongen zijn dat vlees en eigenwil niet meer mogen leven. Iedereen die mee wil helpen om Gods koninkrijk te bouwen, moet dagelijks zijn kruis opnemen. Heb je de mensen lief, zie dan toe op jezelf en op de leer. Dan zullen de deugden zichtbaar worden en groeien.

Wij zijn een koninklijk priesterschap, aan wie het vergund is om met steeds grotere volheid zijn deugden te verkondigen. Dat heeft grote invloed op de gemeente. Onderzoek jezelf of er een steeds grotere volheid is gekomen. Ik moet me laten aftappen en laten overgieten van het ene vat in het andere vat, opdat er een veredelingsproces plaatsvindt. Ieder van ons moet in nood en armoede zijn om steeds meer deel te krijgen aan het koninkrijk der hemelen; dat zijn immers de deugden.

“Daarom zal het steeds mijn voornemen zijn u hieraan te herinneren, hoewel gij het weet en in de waarheid, die bij u is, versterkt zijt. Ik acht het mijn plicht, zolang ik in deze tent ben, u door herinnering wakker te houden, want ik weet, dat het afleggen van mijn tent spoedig komt, zoals ook onze Here Jezus Christus mij heeft doen weten. Maar ik zal mij beijveren, dat gij ook na mijn heengaan telkens weer aan deze dingen kunt denken.” 2 Pet. 1:12-15. Zij wisten ervan en wij weten ervan. Hoe staat het met dit “herinneren aan” in onze verkondiging? Degenen die wakker zijn, kunnen anderen wekken. Alleen het leven in God betekent iets. Wat heb jij uit je leven gehaald? Wij zullen terugontvangen naar wat we in ons lichaam hebben verricht. We moeten allemaal rekenschap afleggen voor ons leven. U die herder bent: Hoe ijverig bent u om te vermanen? Hoe is uw inzet?

Tijdens het avondmaal worden we herinnerd aan het lichaam dat gestorven was. We worden herinnerd aan zijn strijd en lijden, aan Hem die zich liet verbreken. Er komt geen onvrede wanneer je je laat verbreken om anderen tot God te kunnen leiden. We verlangen naar een grotere volheid van Hem die gezalfd werd boven zijn deelgenoten.

“Maar Gode zij dank: gij waart slaven der zonde, maar gij zijt van harte gehoorzaam geworden aan die vorm van onderricht, die u overgeleverd is.” Rom. 6:17. Die vorm van onderricht, die ons overgeleverd is, leidt ons tot vrijheid van de zonde en zodoende worden wij dienaren van God. Een valse leer maakt niet vrij van de zonde. Alles wat de apostelen schrijven, heeft ermee te maken dat wij bevrijd moeten worden van de zonde. Wij zullen gelijkvormig worden aan het beeld van de Vader! Het begrip en de gezindheid van de ‘godsdienstige’ mensen maakt het voor hen onmogelijk om in deze krachtige woorden van God te geloven. Zij komen meestal in valse vrijheid terecht en ze blijven in hun zonden. Wat verschrikkelijk moet het zijn om samen met goddelozen Gods wraak over de zonde te moeten meemaken, omdat je op de weg van de zondaars hebt gestaan. Psalm 1. Dat zal niet de toekomst van onze kinderen zijn! Als jouw lichaam voor de Here is, is de Here voor jouw lichaam. Dan hebben we goede hoop en dan kunnen we verkondigen met kracht.





Om de zonde


Er staat over Jezus in Rom. 8:3 dat Hij is gekomen om de zonde. Eigenlijk draait alles er om dat wij tot overwinning over de zonde komen en daar is zowel genade als daadkracht voor nodig. Als mens zijn wij erg droog en onvruchtbaar en daarom hebben wij veel genade van God nodig, opdat onze hele wandel en dienst gezalfd kan zijn. God heeft voor de genade zijn wetten gegeven. Wie ootmoedig zijn, krijgen van God genade. God ziet het hart aan en Hij komt niet onder de indruk van een vroom uiterlijk; Hij laat zich niet misleiden. Op de dag der beproeving blijkt of wij de betrouwbare genadebewijzen van David hebben gekregen. Jes. 55:3. David was in nood en hij leerde God kennen in zijn situaties. Zijn geloof en vertrouwen op God maakten hem enorm daadkrachtig. Wanneer God in hem werkte, was hij vol van de geest van kracht en dan stormde hij op de vijandelijke troepen af.

Egypte wordt de “stilzittende Rahab” genoemd, d.w.z. veel geschreeuw en weinig wol. Zo kan er veel gepreek en veel gepraat zijn, maar weinig daadkracht. God wil daadkracht zien. Daarom hebben we die gezindheid en die geest nodig die in Boas was: “Die man zal niet rusten, voordat hij vandaag deze zaak tot een einde heeft gebracht.” Ruth 3:18. We hebben genade nodig om alle vijanden te overwinnen en ons lichaam te reinigen van alle bezoedeling van het vlees en van de geest. Als God spreekt over ontevredenheid of geïrriteerdheid die nog bij ons is, moeten we er vandaag nog wat aan doen! We zijn geroepen om te leven en te heersen over de zonde. Rom. 5:17. De oprechten weten wel waar de schoen wringt als ze door de omstandigheden in hun leven in verdrukkingen komen. Daarom is het zo belangrijk om naar de troon der genade toe te gaan, opdat we genade vinden om op het juiste ogenblik hulp te krijgen. Hebr. 4:16. Ga tot het Woord en tot het getuigenis, zodat je voor je leven geholpen wordt en al dat zure en bittere verdwijnt.

Als wij godsvrucht in praktijk brengen, zal het sterven van Jezus in ons lichaam werkzaam zijn. Dan komt ook het leven van Christus door ons lichaam te voorschijn. Ons lijden kan helemaal verborgen zijn voor de mensen. Het leger van Egypte is verdronken in de Schelfzee, toen het Mozes en zijn volk achterna zat. Evenzo zullen alle vijanden in het vlees tot zwijgen worden gebracht in het leven van hen die vast houden aan de godsvrucht en het profetische woord. Daarom is ook de hele hemel enthousiast wanneer de Geest van profetie in de gemeente klinkt. Dan is er hulp, daar is het spreken van God tot de gemeente! Door het profetische woord wordt het geloof en de hoop levend, en daardoor krijgen we in onze dagelijkse situaties met God zelf te maken. We worden opgewekt met Hem en krijgen een plaats in de hemelse gewesten, waar de boze geesten in de lucht geen enkele vat op ons hebben.

De mensen zijn angstig. Ze begrijpen dat overtreding van levenswetten gevolgen heeft. Wie vast staan in het discipelverbond, hebben niets te vrezen. Zij kunnen onbezorgd en met opgeheven hoofd de toekomst tegemoet gaan. Net als de geloofshelden in het oude verbond kunnen zij in hun dagelijkse omstandigheden Gods koninkrijk begroeten. Onze roeping is om vertrouwelijke omgang met God te hebben.

“Zo zegt de Here der heerscharen: Hoort niet naar de woorden der profeten, die u profeteren; zij maken, dat gij u aan een ijdele waan overgeeft, zij spreken het gezicht van hun eigen hart, niet uit des Heren mond. Zij zeggen voortdurend tot wie mij verachten: De Here heeft gesproken: gij zult vrede hebben; en tot ieder die wandelt in verstoktheid van hart, zeggen zij: geen kwaad zal u overkomen. Wie toch heeft in de raad des Heren gestaan en zijn woord vernomen en gehoord? Wie heeft zijn woord beluisterd en gehoord?” Jer. 23:16-18.

Je kunt geen raad van God aan de mensen geven als je afdrijft van Gods woord en Gods stem in je binnenste. God ziet nauwlettend toe of je jezelf zoekt of jezelf in de gedachten van je hart verhoogt. Daarom moet de Geest van vreze op ons zijn. In de hemel is een raad, die nauwlettend gadeslaat en zijn besluiten neemt al naar gelang we onszelf verhogen of vernederen in de gedachten van ons hart. Dat kunnen we duidelijk zien aan de manier waarop God handelde ten opzichte van koning Nebukadnessar in hoofdstuk 4 en 5 van Daniël.

De meeste gemeenten in Klein Azië waren stervende. Zij stonden niet langer in Gods vertrouwelijke raad en waren afgetrokken van de eenvoudige toewijding aan Hem. God zal komen met zijn engelen om wraak te oefenen over hen die ongehoorzaam zijn geweest aan zijn evangelie, wraak over de hoer en over de valse genade. Daarom schrijft Judas ook dat er onder de heiligen goddeloze mensen waren binnengeslopen, die Gods genade in losbandigheid hadden veranderd. Vers 4. Ze hadden het uitstekend naar hun zin in het sociale gemeenteleven, maar zij waren zelf geen discipel van Jezus geworden. Ze hadden niet zelf de genade benut om uit de zonde te komen. Nadat wij zondevergeving hebben gekregen, moeten we immers behouden worden door zijn leven. Rom. 5:10.

Vals spreken over de genade is meestal een dekmantel voor een slecht leven. De geest van overwinning moet de grondslag van de gemeente zijn. Laten we de weduwe in haar heelhartigheid en ijver navolgen. Luk. 18:1-7. Zonder diezelfde aanhoudendheid krijgen wij ook geen recht tegenover onze tegenstander en komen wij niet tot werkelijke overwinning op de zonde. Het vergt enige tijd om in je leven echt tot overwinning te komen en God heeft geen behagen in trots en menselijke sterkte. Daarom haalt Hij ons regelmatig door onze eigen drek, opdat we ootmoedig van hart worden.

Broeders die in hun gemeente verantwoordelijkheid hebben, moeten een voorbeeld zijn in liefde en goedheid. Wil er geest over ons komen en wil onze dienst tot zegen zijn voor de mensen, dan moeten we zelf geofferd zijn. Als de liefde heerst, worden de harten samengebonden. Dit gebeurt niet alleen door kennis. Het leven kan ons verenigen en als wij niet dat leven leiden waar het evangelie over spreekt, beleven we ook geen echte gemeenschap en broederschap. We moeten dat leven leiden dat Christus leefde, waarbij de zonde werd veroordeeld in het vlees. Er moet een geur van onze geest uitgaan dat wij geofferd zijn en dat wij helemaal klaar zijn met alles van deze wereld. Als we hongeren en dorsten naar de gerechtigheid, komt God ons tegemoet en dan opent Hij zijn rijke voorraadkamers voor ons. Het woord is als een vuur dat oordelen geeft over ons vlees. En al het sterke en trotse wordt verbrijzeld.

In het evangelie ligt een kracht Gods tot behoud, waardoor alle vijanden in het vlees uitgeroeid kunnen worden en het leven van Christus in ons lichaam geopenbaard wordt. Het is ongelooflijk wat een mens al niet kan doen voor een beetje eer of aanzien. Dat is ver verwijderd van de gezindheid van Christus. Hebzucht is ook een zonde die in strijd is met de geest van het evangelie. Jezus was een gave en een offer en wenste niets voor zichzelf, ook het aan God gelijk zijn niet. Als we door de Geest geleid worden, is het afgelopen met alle zonde. Dan voldoen wij niet meer aan het begeren van het vlees. Gal. 5:16-17. Denk je in tot welk een heerlijke vrijheid je kunt komen tijdens je leven. Alles wat in het vlees woont aan sympathie, antipathie, afgunst, ontevredenheid en hoogmoed kan uitgeroeid worden, zodat waar wij zijn, eenheid en gemeenschap tot stand komen.





Raad geven bij verloving


Er komen veel mensen in de gemeente vanuit een gewoon werelds leven. Daarom kan het goed zijn om nieuwelingen te vertellen hoe het toegaat in de gemeente. Het is vaak nodig dat hun begrip wordt bijgebracht over het verschil tussen verloving en huwelijk. Als herder kun je deze dingen in zijn algemeenheid aan de orde stellen. Leg de verantwoordelijkheid bij de jongen; als ze te ver gaan, ligt de schuld in eerste instantie bij de jongen.

Stel zulke onderwerpen op oudersamenkomsten aan de orde, zodat de ouders de verantwoordelijkheid nemen om kinderen die verloofd zijn, of de leeftijd daarvoor hebben, te vermanen. Een vader moet zijn zoon vertellen over zijn verantwoordelijkheid. Ze moeten zich voor het huwelijk niet inlaten met seksuele bevrediging van elkaar. Onze roeping is om te strijden voor reinheid en voor geloof in overwinning. Samenleven voor het huwelijk, en ook het samenwonen, zijn niet aan de orde voor iemand die in overwinning gelooft en in zijn leven voor reinheid strijdt.

Als een van de verloofden een erg slecht verleden heeft, kan het goed zijn om de ander te waarschuwen. Zulke personen moeten tot rust komen van hun hoerengeest, zodat aan iedereen duidelijk wordt dat zij discipelen zijn geworden voordat ze het huwelijk ingaan. Het is te zot voor woorden als kinderen uit godvruchtige gezinnen met een heleboel lijden worden opgezadeld als gevolg van de oppervlakkigheid en het gebrek aan godsvrucht van goddeloze figuren, doordat zij met hun een huwelijk aangaan. Hier moeten de ouders hun verantwoordelijkheid beseffen en met hun kinderen over zulke dingen praten. Ook zou men zijn kinderen moeten vermanen om niet iemand te vragen die absoluut niet past bij zijn stand of aanleg.

“Laat niet zovelen uwer leraars zijn, mijn broeders; gij weet immers, dat wij er des te strenger om geoordeeld zullen worden.” Jak. 3:1. We begrijpen dat het geven van raad in zulke situaties niet eenvoudig is. Pas op om mensen raad te geven op een manier, die ze in vertwijfeling en duisternis brengt. In moeilijke situaties moet je met de apostelen overleggen. Er zijn mensen die zich graag bemoeien met andermans zaken en raadgever willen zijn in situaties, waarin ze geen genade hebben om te helpen. Daardoor bederven zij de zaak voor zichzelf en die ander.

“Want wij struikelen allen in velerlei opzicht; wie in zijn spreken niet struikelt, is een volmaakt man, in staat zelfs zijn gehele lichaam in toom te houden.” Jak. 3:2. “Beijvert u daarom des te meer, broeders, om uw roeping en verkiezing te bevestigen; want als gij dit doet, zult gij nimmer struikelen.” 2 Pet. 1:10.

Het lijkt alsof de apostelen het hier niet met elkaar eens zijn. Petrus spreekt erover dat wij nimmer zullen struikelen, terwijl Jakobus schrijft dat wij allen struikelen in velerlei opzicht. Petrus heeft het over onze roeping om een overwinningsleven te leiden en dat we niet moeten doorgaan met zondigen. Jakobus heeft het over het dienstbetoon, waarin je kunt struikelen in je woorden in de omgang met mensen. Bijvoorbeeld wanneer je raad of je mening geeft. Als je raad geeft, moet je daarom voorzichtig zijn om dingen te noemen waar de ander niet aan heeft gedacht in die situatie. Ik denk hier bijvoorbeeld aan verloving en huwelijk. De verantwoordelijkheid en de beslissing moet het paar zelf nemen. Een herder kan en mag geen verantwoordelijkheid nemen voor de keuzen en daden van andere mensen. Door gebrek aan waakzaamheid en fijngevoeligheid kun je anderen gemakkelijk te na komen in zulke zaken. Daardoor krijg je een slechte verhouding met hen voor de tijd daarna, omdat je met je woorden onvoorzichtig bent geweest en het ze daardoor moeilijk hebt gemaakt.

Dienaren in de gemeente die zich verloven met iemand buiten de gemeente, hebben natuurlijk hun eerste liefde verzaakt. Voor hen is een gemeentebruiloft niet op zijn plaats. Zij zijn immers geen goede voorbeelden. Dan past het beter om een privé bruiloft te geven en daar enkele broeders en zusters bij uit te nodigen. Dienaren die zulke beslissingen nemen, bedriegen immers de jongeren met wie ze gewerkt hebben. Als ze ook nog eens gaan verheerlijken wat ze gedaan hebben, maken ze het nog erger.

Het is voor heiligen ook niet gepast om naar een bruiloft te gaan van iemand die gescheiden is en die opnieuw trouwt. Als zoiets zich in je naaste familie voordoet, kun je bijvoorbeeld een cadeau geven aan dat familielid, maar niet aan allebei. Daardoor zou je de zonde waarin zij leven goedkeuren. Wees er liever voor hen als ze op een kruispunt komen, wanneer God hen in nood brengt en nabij is. Misschien krijg je dan genade om een voorspraak te zijn om een mens zijn juiste weg te verkondigen. “…zodat zijn ziel tot de groeve nadert, zijn leven tot de dodende machten. Indien een engel hem terzijde staat, een voorspraak, een uit duizend, om de mens zijn juiste weg te verkondigen, dan zal Hij zich zijner erbarmen en zeggen: Bevrijd hem, dat hij niet in de groeve dale, de losprijs heb Ik verkregen.” Job. 33:22-24.





Verloving – huwelijk – hertrouwen


Verloving is geen huwelijk en het past daarom natuurlijk niet om als echtpaar samen te leven voordat je trouwt. In de eerste plaats moet de man de hoofdverantwoordelijkheid nemen voor een reine en goede wandel in de verlovingstijd. Ouders moeten zelf de verantwoordelijkheid nemen om hun eigen kinderen te vermanen, zonder zich op hun terrein te begeven en zonder wettische begrippen op te leggen. De verlovingstijd is een tijd waarin je elkaar beter leert kennen, zowel naar geest, ziel als lichaam. In de eerste plaats moet je de tijd benutten om elkaars hart beter te leren kennen en gemeenschap te zoeken in de hemelse roeping, die God ons heeft gegeven. Dan wordt de band tussen de verloofden hecht en krijgen ze een groter draagvermogen om staande te blijven in de verdrukkingen die vroeg of laat zullen komen.

Je moet daarom niet te snel zijn om je te verloven. Het is een ernstige keuze met verstrekkende gevolgen. Velen worden in hun jeugd verliefd, maar het is helemaal niet zeker dat die verliefdheid een teken is dat die ander je echtgenoot moet worden. Juist in deze situaties is het belangrijk om God te zoeken vanuit een oprecht hart, zodat God je kan leiden. Het komt voor dat verlovingen worden verbroken voordat een huwelijk tot stand is gekomen en in veel gevallen is het voor beide partijen misschien wel het beste dat de relatie wordt verbroken als er geen wederzijdse liefde is die de verloofden samenbindt. In die gevallen moet dit alles zo respectvol en goed mogelijk verlopen. Pas ervoor op om laagdunkend over de andere partij te spreken nadat de verloving is verbroken. Spreek over elkaar met respect! Het was nog veel beter geweest als men van tevoren God had gezocht en de zaak zo grondig had overwogen, dat het niet nodig was geweest een verloving te verbreken.

Ook op het gebied van huwelijk, echtscheiding en hertrouwen hebben we ons alleen maar aan Gods woord te houden. Jezus zegt onder andere: “Maar ik zeg u: Wie zijn vrouw wegzendt om een andere reden dan hoererij en een andere trouwt, pleegt echtbreuk. De discipelen zeiden tot Hem: Indien voor een man de zaak met zijn vrouw zo staat, is het niet raadzaam te trouwen!” Matt. 19:9-10.

“En er kwamen Farizeeën tot Hem en vroegen Hem, om Hem te verzoeken: Is het een man geoorloofd zijn vrouw weg te zenden? Hij antwoordde en zei tot hen: Wat heeft Mozes u geboden? Zij zeiden: Mozes heeft toegestaan een scheidbrief te schrijven en haar (daarmede) weg te zenden. Jezus zei tot hen: Met het oog op de hardheid uwer harten heeft hij u dat gebod geschreven. Maar van het begin der schepping heeft Hij hen als man en vrouw gemaakt; daarom zal een man zijn vader en moeder verlaten, en die twee zullen tot één vlees zijn. Zo zijn zij niet meer twee, maar één vlees. Hetgeen dan God samengevoegd heeft, scheide de mens niet. En thuis vroegen de discipelen Hem weer naar die zaak. En Hij zei tot hen: Wie zijn vrouw wegzendt en een andere trouwt, pleegt echtbreuk ten opzichte van haar; en indien zij haar man verlaat en een ander trouwt, pleegt zij echtbreuk.” Mark. 10:2-12.

In de wereld en ook onder godsdienstige mensen spreekt men over de schuldige en de onschuldige partij. Jezus doet dat niet. Veel dingen zijn verborgen en het is voor ons onmogelijk om te beoordelen (of partij te kiezen) wie schuldig en wie onschuldig is. Het komt ook maar zelden voor dat iemand, die meerdere keren getrouwd is geweest, een hemelse roeping heeft. Daarom moet je zulke personen in de gaten houden, zodat niet door hun onreinheid onstandvastige zielen bedorven worden.

Paulus was apostel voor de heidenen en kende de wet. Daarom houden wij ons aan Paulus. Wij zijn heidenen en Paulus is de apostel van de heidenen. Ook wij moeten net als Paulus dienen in de nieuwe staat van de Geest als we in zulke omstandigheden raad geven. In sommige huwelijken komen geweld en mishandeling voor. Af en toe zelfs geweld “in naam van God”. Zoiets is natuurlijk totaal verwerpelijk en ver verwijderd van het leven van Christus.

“Maar hun, die getrouwd zijn, beveel ik niet, maar de Here, dat een vrouw haar man niet mag verlaten – is dit tóch gebeurd, dan moet zij ongehuwd blijven of zich met haar man verzoenen – en een man moet zijn vrouw niet verstoten. Maar tot de overigen zeg ik, niet de Here: heeft een broeder een ongelovige vrouw, die erin bewilligt met hem samen te wonen, dan moet hij haar niet verstoten. En een vrouw moet, als zij een ongelovige man heeft, en deze erin bewilligt met haar samen te wonen, die man niet verstoten.” 1 Kor. 7:10-13.

Er zijn veel situaties in het leven waar men mee verder moet leven, bijvoorbeeld een handicap. Sommige mensen hebben bijvoorbeeld een ongeluk gehad of hebben andere traumatische ervaringen. Hun leven is kapot, zeggen ze dan, maar denk je eens in wat zij uit de eeuwigheid kunnen halen als ze trouw zijn zoals God het voor hun bedacht heeft. We moeten ons aan Gods woord houden. De heidenen werden ontslagen van de wet. Maar over deze dingen schrijft Paulus hier immers.

Sigurd Bratlie schrijft er over hoe wij ons moeten verhouden ten opzichte van mensen die opnieuw getrouwd zijn. Zij kunnen bidden en mee doen in het praktische werk in de gemeente, maar niet getuigen. Ook moet men geen samenkomsten houden bij hen thuis. Zij moeten in goedheid op hun plaats worden gehouden. Zij hebben dus geen geloof om uit elkaar te gaan, maar willen wel graag in de gemeente hun leven leiden. Wij kunnen hen niet gebieden om uit elkaar te gaan. Dat is je bemoeien met andermans zaken. Omwille van de waarheid moeten we het licht op de kandelaar zetten, maar op geen enkele wijze over anderen heersen. Ook op dit gebied is het onze taak om te weerhouden zoveel we maar kunnen en Gods woord te verkondigen. Wij oordelen ook niet hen die buiten zijn – die zal God oordelen.





Raad geven in verband met abortus


“Aldus staat er ook geschreven: de eerste mens Adam, werd een levende ziel; de laatste Adam een levendmakende geest.” 1 Kor. 15:45. God is de bron die alle leven wekt. Als we met mensen werken, moeten we eerbied en respect hebben voor het leven. Af en toe krijgen wij vragen van mensen in verband met zwangerschap en abortus provocatus. Het is een fundamenteel begrip dat het leven, dat een moeder in zich draagt, van God is. Dat is heilig, rein en goddelijk, hoe de zwangerschap ook is ontstaan. We moeten respect hebben voor het leven.

Geslachtsgemeenschap hoort bij het huwelijk en is heilig en rein in het kader van het huwelijk. In onze tijd floreren de zonden van ontucht zo sterk, dat deze een enorme druk uitoefenen. Niet in het minst op de opgroeiende jeugd. Is men zwak en valt men in zulke zonden, dan is een gemeentebruiloft niet op zijn plaats. Dan kun je beter een privé feest houden als voor de bruiloft bekend is dat je zwanger bent. Wij vragen de verloofden hier niet naar. Het verborgene is voor de Here. Aan de andere kant is het ook niet verstandig om te liegen.

Maar wordt pas later openbaar dat een zuster zwanger was voor haar huwelijk, dan moet men nooit zulke mensen voor de gemeente hun zonden laten belijden. Dat kan hen beschadigen voor het leven. We moeten behoedzaam met mensen omgaan – eerder proberen het te verbergen, en goede raad te geven. Wees voorzichtig, zodat je niet op andermans terrein komt. Lees in 1 Kor. 9 hoe Paulus de mensen diende tot hun behoud.

Ook in verband met zwangerschap hebben we Gods woord als richtlijn. Zowel de profeten als de psalmist schrijven hierover. “Wee hem die tot zijn vader zegt: wat verwekt gij? En tot de vrouw: Waarom hebt gij barensweeën? Zo zegt de Here, de Heilige Israëls, en zijn Formeerder: Vraagt Mij naar de toekomstige dingen, vertrouwt Mij mijn zonen en het werk mijner handen toe.” Jes. 45:10-11.

“Want Gij hebt mijn nieren gevormd, mij in de schoot van mijn moeder geweven. Ik loof U, omdat ik gans wonderbaar ben toebereid, wonderbaar zijn uw werken; mijn ziel weet dat zeer wel. Mijn gebeente was voor U niet verholen, toen ik in het verborgene gemaakt werd, gewrocht in de diepten van het aardrijk; uw ogen zagen mijn vormeloos begin; in uw boek waren zij alle opgeschreven, de dagen, die geformeerd zouden worden, toen nog geen daarvan bestond.” Psalm 139:13-16.

“Zie, Ik wek tegen hen de Meden op, die zilver niet achten, noch in goud behagen hebben; hun bogen vellen knapen: zij kennen geen erbarming met de vrucht van de schoot en zelfs kinderen ontzien zij niet.” Jes. 13:17-18.

Je moet geloof hebben voor wat je doet. De zorg voor het wel en wee van een ieder moet onze drijfveer zijn. Wat is de reden dat iemand om raad vraagt in verband met abortus? Sommige mensen willen een zonde bedekken om de eer van de familie bewaren. Het wordt moeilijk om raad te geven in zulke situaties zonder te overleggen met de apostel. Als je raad geeft om de vrucht in de moederschoot te doden, dan heb je wel iets om je voor te verantwoorden!

Behandel iemand die om raad vraagt met zorg en begrip. Laat er geen twijfel over bestaan dat alle leven van God komt. God is de Schepper. We kunnen niet iemand op lichtvaardige manier aanraden om abortus te laten uitvoeren, zelfs niet als de zwangerschap is ontstaan door een verkrachting. Het Koninkrijk der hemelen is evengoed voor zo’n kind. Je moet mensen die met zulke vragen komen in verbinding met God brengen. Ze moeten zelf beslissen en zelf de verantwoordelijkheid nemen voor hun keuze. Velen die abortus hebben laten uitvoeren, hebben daarna grote psychische problemen gekregen, als angst, depressie en aanvechtingen. In deze situaties moet men zich allereerst aan God overgeven en niet in de eerste plaats aan het advies van een arts. Er kunnen situaties zijn waarin het erg moeilijk is om raad te geven – het kan over leven of dood gaan. Dan moet dat gezin zelf tot geloof komen voor wat ze gaan doen.

“Houd gij het geloof, dat gij hebt bij uzelf voor het aangezicht Gods. Zalig is hij, die zich geen verwijten maakt, bij hetgeen hij goed acht. Maar wie twijfelt wanneer hij eet, is veroordeeld, omdat hij het niet uit geloof doet. En al wat niet uit geloof is, is zonde.” Rom.14:22-23. Kies waar je geloof voor hebt, maar maak er geen zaak van voor de hele gemeente. Houd het voor jezelf en voor God. Als mensen geloof hebben voor een beslissing, moet je hen in hun keus bemoedigen.





Om ter harte te nemen





Sions vreugdebode


Abraham is een geweldig voorbeeld van wat het inhoudt om voor God te leven en Hem te dienen. Naar het vlees heeft hij niet zoveel bereikt, maar wat hij naar de Geest heeft bereikt is onbeschrijfelijk. Abraham voldeed niet aan de natuurlijke voorwaarden om de belofte te verkrijgen, maar hij geloofde in God en gaf Hem de eer. Rom. 4:17-18. Gods goedheid rustte in bijzondere mate op hem. Ook wij moeten in het uur van de beproeving vasthouden aan Gods goedheid. Wie aan God twijfelt, denkt dat zegen een beloning is in plaats van genade. Mensen die er zo over denken, zullen de tucht ook vaak beschouwen als straf van God. In werkelijkheid rust dan Gods goedheid op ons. Gods woord tuchtigt en wijst terecht, maar geeft ook hoop – een hoop die tot ver in de eeuwigheid reikt.

Geloof is volle zekerheid. Hebr. 11:1. De hoop op heerlijkheid moet met zo’n kracht verkondigd worden dat er volle zekerheid in het hart komt van de mensen die naar ons luisteren. Wij werken met de mensen, en wij moeten overtuigd zijn van dingen die zij niet kunnen zien. Herders moeten vervuld zijn van de Geest van geloof en overtuigend spreken over de dingen die men niet ziet. Dit moet voor ons een heel bewust werk zijn. Abraham heeft zijn Isaak geofferd en wij moeten ook bereid zijn om te offeren wat ons lief is. Vers 20-21. Ook wij kunnen zegenen door geloof.

“Maar God zij gedankt, die ons te allen tijde in Christus doet zegevieren en de reuk van zijn kennis allerwegen door ons verspreidt.” 2 Kor. 2:14. We kunnen altijd zegevieren! Die geest moet de jeugd kunnen indrinken en die moet hen bezielen. De mensen moeten een reuk van kennis bemerken bij degenen die overwinnen. Dat is een krachtig getuigenis. De vaders moeten vervuld van de geest van overwinning thuiskomen, zodat hun gezinnen daarvan kunnen drinken. Alle huichelarij moet uitgedelgd worden.

“En ik hoorde een luide stem in de hemel zeggen: Nu is verschenen het heil en de kracht en het koningschap van onze God en de macht van zijn Gezalfde; want de aanklager van onze broeders, die hen dag en nacht aanklaagde voor onze God, is neergeworpen. En zij hebben hem overwonnen door het bloed van het Lam en door het woord van hun getuigenis, en zij hebben hun leven niet liefgehad, tot in de dood.” Openb. 12:10-11. Nu kunnen wij net als Hij overwinnen, zodat we inhoud in ons leven krijgen. We moeten een getuigenis van overwinning in ons hart hebben en ook de jeugd leren om de goede strijd van het geloof aan te gaan en in de kracht van de Geest te overwinnen.

“Klim op een hoge berg, vreugdebode Sion; verhef uw stem met kracht, vreugdebode Jeruzalem; verhef ze, vrees niet; zeg tot de steden van Juda: Zie, hier is uw God!” Jes. 40:9. We moeten een vreugdebode van Sion zijn en de hoop van het evangelie verspreiden dat wij herschapen kunnen worden tot gelijkvormigheid aan de Zoon. De kracht van Sions vreugdebode ligt in een levendgemaakte geest. Iedereen die zijn medemensen werkelijk tot nut wil zijn, heeft goede reden om zich af te vragen: Welke uitwerking heeft mijn spreken? Ben ik zelf levend gemaakt? Gaat er in de hemel een deur open voor de mensen tot wie ik spreek of met wie ik praat? Openb. 4:1.

“Omdat onze evangelieprediking niet slechts in woorden tot u gekomen is, maar ook in kracht en in de heilige Geest en in grote volheid; gij weet trouwens, hoedanigen wij bij u geweest zijn om uwentwil.” 1 Tess. 1:5.

Zo’n leven gaat ten koste van wat er te genieten valt in een paradijsleven. Het sterven van Christus moet een eind maken aan alle hartstochten en begeerten in het vlees. Als dat niet gebeurt, komt er alleen maar gepreek en wordt niemand verder geholpen tot verlossing en heiligmaking. Veel mensen hebben er behoefte aan dat ze in de Geest geweldig worden opgebeurd. Ze moeten schoongewassen worden van ongeloof en twijfel, zodat Gods woord in hun hart kan binnenkomen en ze met Hem een opstandingsleven kunnen leiden. Voor hen die door gehoorzaamheid des geloofs het Woord binnengaan en trouw zijn aan hun discipelverbond, zullen deuren opengaan naar hemelse heerlijkheden, die hun persoonlijke eigendom worden.

“Maar gij zijt genaderd tot de berg Sion, tot de stad van de levende God, het hemelse Jeruzalem, en tot tienduizendtallen van engelen, en tot een feestelijke en plechtige vergadering van eerstgeborenen, die ingeschreven zijn in de hemelen, en tot God, de Rechter over allen, en tot de geesten der rechtvaardigen, die de voleinding bereikt hebben, en tot Jezus, de middelaar van een nieuw verbond, en tot het bloed der besprenging, dat krachtiger spreekt dan Abel.” Hebr. 12:22-24.

Sion is net zo levend en werkelijk als Sinaï. Wij zijn genaderd tot de berg Sion. Daar zijn helden met oorlogstrofeeën van hun overwinningen. Zij zijn hun hele leven vurig van geest geweest. Denk aan dat gezelschap waartoe je genaderd bent. Loop dan ook niet doelloos rond en ga niet stiekem door met zondigen. Op de Sinaï was sprake van een tastbaar, vreeswekkend verschijnsel, vers 18-20. Op de berg Sion heerst een alles doordringende godsvrucht. Er is maar een “dunne wand” tussen ons en de geesten van de rechtvaardigen die de voleinding bereikt hebben. De heiligen leven in de geestenwereld en van daaruit volgen zij ons. Zij wachten tot ze hun lichaam krijgen en dat gebeurt als Jezus terugkomt. Dan zullen zij, die in Christus gestorven zijn, het eerst opstaan. 1 Tess. 4:16. Als de gestorvenen en de levenden elkaar ontmoeten, wordt de gevelsteen op zijn plaats gebracht en dan ontmoeten wij onze Verlosser. Dat is een enorme troost voor ons die nog in de strijd van het leven staan.

Het bloed van Abel riep om wraak, maar in het bloed van Jezus is alleen maar vergeving. In de omstandigheden van ons leven moeten wij ons reinigen van het bloed van Abel, zodat we rein worden van alles wat wraak heet, ook al hebben we “gelijk”. Dan zijn wij in het bloed van Jezus. Het volk durfde niet met God te spreken dan alleen via Mozes, vanwege Gods vreselijke toorn tegen de zonde. Die toorn is in Christus tot ontlading gekomen, dus nu kunnen we de mensen uitnodigen om zich met God te verzoenen. Keer je daarom nooit af van het spreken vanuit de hemel, dat jou helpt om je leven te vinden en te verliezen. Alle koppigheid, starheid en grootsheid moeten gekruisigd zijn, zodat Christus geopenbaard wordt in alles wat we doen. Dan krijgen we vrede als een rivier onder alle omstandigheden. Voor een rechtvaardige met een goed geweten is het moeilijk om in toenemende mate zijn zonde te erkennen, maar dat is wel nodig, wil er een grotere mate van verlossing plaatsvinden.

Laten we dankbaar zijn. In ons binnenste moet “Ere, ere!” gezegd worden tot de eeuwige God. Hem komt in alle eeuwigheid de eer en de lof toe. Hij heeft werken voor ons bereid waarin wij kunnen wandelen, zodat we verlost kunnen worden. Wij ontvangen een onwankelbaar koninkrijk. Is er iets in je dat wankelbaar is, laat dat dan te gronde gaan. Dan ontvang je een onwankelbaar koninkrijk.





Glans van mensen


“Dan zal de Here over het gehele gebied van de berg Sion en over de samenkomsten die daar gehouden worden, des daags een wolk scheppen en des nachts een schijnsel van vlammend vuur, want over al wat heerlijk is, zal een beschutting zijn.” Jes. 4:5.

Wie wil dat zijn glans door de wereld erkend wordt, kan ter aarde geworpen worden. Als de bedekking van smaad niet langer aanwezig is, wordt de heerlijkheid, die door de geest van gericht en van uitdelging ontstaat, niet bewaard. Waar weinig smaad is, is meestal ook weinig heerlijkheid. Alle godvruchtige mensen worden gesmaad. Die smaad heeft de gemeente ook gekregen. De resultaten kunnen door veel mensen bewonderd worden, maar de weg van de vernedering wordt veracht en is dwaasheid voor natuurlijke mensen.

“Daarom, zie, Ik breng vreemdelingen over u, de gewelddadigste der volken; die zullen hun zwaarden trekken tegen de luister van uw wijsheid en uw glans ontwijden.” Ezech. 28:7. Wie erkenning van de wereld wil krijgen, kan zomaar ter aarde geworpen worden. Ook nadat God begonnen is iemands leven te zegenen, moet hij onwrikbaar trouw blijven aan Christus. Hierin hebben onze voorvaderen gedurende een lange levensloop een enorme trouw aan God betoond. Zij hebben hun dienst vervuld in geringheid en in eenvoudige toewijding aan hun Here en Meester.

Jezus ging buiten de legerplaats om gekruisigd te worden. Het kruis vind je nooit in de legerplaats – temidden van al die godsdienstigheid. De eenvoudige toewijding aan Christus moet gepaard gaan met wijsheid van God. Dat geeft een geweldige geestelijke slagkracht, die mensen met een wereldse instelling niet kunnen doorgronden. Je wordt een raadsel voor de wijzen van deze wereld. De eenvoudige trouw is ons machtigste geestelijke wapen. Satan verliest zijn macht over degene die zichzelf vernedert, want hij kan slechts een beroep doen op mensen met een vleselijke instelling, die zich laten misleiden door wat groot is in de ogen van mensen.

“Want ons vermanen komt niet voort uit dwaling, noch uit onzuivere bedoeling het gaat ook niet met list gepaard. Integendeel, daar God ons waardig heeft gekeurd om ons het evangelie toe te vertrouwen, spreken wij, niet om mensen te behagen, maar Gode, die onze harten keurt.” 1 Tess. 2:3-4. Als iemand zich laat aanbidden en in zijn dienst aan God applaus verwacht, dan heeft dat te maken met de misleiding van de zonde. God toetst het hart of je wilt doorgaan voor iemand die wijsheid of een ander soort glans heeft.

Veel mensen hebben wat ik zou willen noemen een christelijk cultuurlaagje. Dat ziet er keurig en vroom uit en heeft de schijn van godsvrucht, maar als je een beetje aan hun zogenaamde christendom krabt, kom je al vrij gauw Satan tegen. Ware godsvrucht is heilig en verheven. Wij willen geen menselijke glans. Gedachten als: Hoe vonden ze mijn toespraak? Hoe groot is het vertrouwen dat ik geniet? moet je als heel erg beschouwen. Zulke gedachten brengen verderf. Dit soort gedachten zijn ernstig besmet door de zonde in het vlees. Wie zo denkt, haat zijn eigen leven niet. Wie zich zo bewust is van wat hij gezegd en gedaan heeft, is niet eenvoudig. Haat zulke gedachten met heel je hart al vanaf je jeugd. Voed zo’n gedachte nooit en geef er niet aan toe. Zie het als grote ontrouw en afvalligheid ten opzichte van God om met zulke gedachten rond te lopen. Wie aan zulke zelfzuchtige gedachten toegeeft, wordt een voorbeeld van ongeloof en bedrog. Zulke ontrouw moet voor ons een grote schande zijn.

“Er kwam ook een overlegging bij hen op, wie van hen de meeste was. Maar Jezus kende de overlegging van hun hart, en Hij nam een kind en plaatste dat bij Zich, en Hij zei tot hen: Een ieder, die dit kind ontvangt in mijn naam, ontvangt Mij: en een ieder, die Mij ontvangt, ontvangt Hem, die Mij gezonden heeft. Want wie onder u allen de minste is, die is groot.” Luk. 9:46-48.

“En gij, kind, zult een profeet van de Allerhoogste heten; want gij zult uitgaan voor het aangezicht des Heren, om zijn wegen te bereiden, om aan zijn volk te geven kennis van heil in de vergeving hunner zonden, door de innerlijke barmhartigheid van onze God, waarmede de Opgang uit de hoogte naar ons zal omzien, om hen te beschijnen, die gezeten zijn in duisternis en schaduw des doods, om onze voeten te richten op de weg van de vrede.” Luk.1:76-79.

De Meester was zelf eenvoudig in zijn godsvrucht en dienst en Hij is tot de dood toe in de liefde bewaard gebleven. Hij heeft de banden van de duisternis verbroken en is weer opgestaan. Dat is ook onze weg naar de opstanding.





Eenvoudige trouw


“Heilig hen in uw waarheid; uw woord is de waarheid.” Joh.17:17. Jezus was de leidsman en de voleinder van het geloof. In beproevingen liet Hij zich heiligen in de waarheid. Hij leerde Gods wil kennen en verbond zich daaraan. Daardoor werden zijn zintuigen geoefend. Jezus heeft ervaren dat gehoorzamen aan het woord dat God in zijn hart legde, het allerbeste was dat Hij kon doen. Ook wanneer God ons in verdrukkingen voert, heeft Hij alleen maar het goede met ons voor. In geen enkele verzoeking voegt Hij extra lasten toe. Zolang wij onze roeping voor ogen hebben, worden we geheiligd in de waarheid. Gods woord komt in ons en wij worden vast en onwankelbaar als de berg Sion. Als onze gedachten in de eerste plaats naar het aardse uitgaan, worden we misleid en gaan we dwalen.

“…die zelf onze zonden in zijn lichaam op het hout gebracht heeft, opdat wij, aan de zonden afgestorven, voor de gerechtigheid zouden leven; en door zijn striemen zijt gij genezen. Want gij waart dwalende als schapen, maar thans hebt gij u bekeerd tot de herder en hoeder van uw zielen.” 1 Pet. 2:24.

De dwaling begint op het moment dat iemand de aardse dingen of zijn lichaam op de eerste plaats stelt. Daardoor maakt men ook geen werkelijke genezing mee. Gods woord zegt dat we voor de gerechtigheid moeten leven. Wanneer we eerst Gods koninkrijk en zijn gerechtigheid zoeken, ontvangen wij het aardse in overeenstemming met Gods wil. Alles wat we dan verdienen, zal tot zegen zijn en wordt weer ingezet in Gods werk. Het is verkeerd als ik de aardse dingen eerst zoek en als die mijn denken beheersen! Wij moeten van onze zonden afsterven, en we verkondigen de dood over de hartstochten en begeerten in het lichaam. Wanneer het geestelijke in waarheid op de eerste plaats staat in ons leven, komt ook al het andere in orde.

Wij moeten volledig vrij worden van de zonde en van de macht van de zonde. Die boodschap moet week na week en jaar na jaar duidelijk te horen zijn op onze samenkomsten. Dan trekt het sporen en doet het zijn werk. Geef niet de schuld aan lichamelijke ziekte of zwakheid als je zondigt. Je hoeft immers niet boos te worden, ook al ben je ziek. Zwakheid onthult iets van de zonde in het vlees. Iets wat geen goddelijke natuur is. Ik moet hiervan verlost worden, ook al ben ik nu wat zwak.

Ieder onderwerp in Gods woord komt uit op één ding, namelijk dat het Gods wil is dat wij deel krijgen aan goddelijke natuur. Bestudeer dit hoofdthema, krijg er geloof voor en gá ervoor! Dan zal Gods woord tot je komen en God zelf zal zich aan je openbaren. Als je godvruchtig leeft, zal dat bloei tot gevolg hebben, ook in je nageslacht. Bij God is geen aanzien des persoons. Alles in Gods koninkrijk gaat volgens levenswetten.





De voorhof – ons meest nabije zendingsveld


“Wanneer gij komt om voor mijn aangezicht te verschijnen – wie heeft dit van u verlangd mijn voorhoven plat te treden?” Jes. 1:12.

Het lijkt wel of veel mensen denken dat er sprake is van afval in de gemeente als er een voorhof is. Ze willen de eer hebben dat ze een geestelijke gemeente zijn en willen de voorhof neerslaan. Wij moeten het verdragen dat er een voorhof is. Die is het dichtstbijzijnde zendingsveld van de gemeente. Tegelijkertijd moet er een heiligdom zijn en we moeten de voorhof daar niet binnenlaten. Voorhofchristenen mogen in de gemeente geen macht hebben. De macht berust op het gezag van degenen aan wie het woord van het leven is toevertrouwd.

De verkondiging van Gods woord heeft een verschillende uitwerking, al naar gelang het in het hart gesteld is. Wie naar het vlees zijn, worden ingesloten door de wetten en geboden, die op hetzelfde moment de klank van een heerlijk evangelie hebben voor hen die zich verdiepen in de volmaakte wet van de vrijheid. De wet werkt als een tuchtmeester tot Christus. Wie onder de wet zijn, voelen hun beperkingen en worden vermoeid en belast. Dat tuchtigt hen tot Christus, zodat zij verlost kunnen worden. Er zijn blije moeders van kleine kinderen, die zich in de volmaakte wet van de vrijheid verdiepen en die verlost en gelukkig worden in hun omstandigheden. Anderen zijn onder de wet en zijn vermoeid en belast. Wat is het geheim dat door de meeste mensen niet wordt verstaan? Dat is het sterven van Christus, het kruis – dat maakt dat we de gemeente kunnen bouwen.

“Of weet gij niet, broeders, – ik spreek immers tot wie de wet kennen – dat de wet heerschappij voert over de mens, zolang hij leeft?” Rom. 7:1. Wat kan de wet voor zulke mensen doen? Mensen die dood zijn, kunnen niet onder een wet gebracht worden. Dat is het grote geheim, dat door de godsdienstige wereld niet begrepen wordt.

Alle mensen die onze samenkomsten bezoeken, moeten zich vrij, geaccepteerd en geliefd voelen, zodat ze aan een gezonde groei deel krijgen. Of ze moeten onder de wet blijven, totdat ze wederomgeboren worden. Niemand kan in de voorhof verblijven, die daaruit wil en naar het aardse verlangt. Dan overtreedt men de wetten die gelden om in de voorhof te zijn. Zulke mensen gaan de wereld in en moeten verderf oogsten door Gods gestrengheid, die maakt dat ze terug kunnen komen. Daarin moet een zekere soepelheid zijn.

In deze tijd is de vrijheid meer tot uitdrukking gekomen dan voorheen. Door Gods genade worden er nu veel meer mensen in de gemeente bewaard dan vroeger. Al het gepraat over uiterlijke dingen, over roede en tucht, enzovoort, is geen boodschap om harten mee te winnen. Wie zich met de wet bezighoudt, is een van de duizenden opvoeders. Die kunnen de gemeente niet bouwen. Zulke mensen mogen niet de gelegenheid krijgen om huis te houden binnen onze kinder- en jeugdgroepen. De jeugd moet merken dat degenen, die onder hen werken, van hen houden. Lieflijkheid en samenbinding horen bij de herdersstaf. Daardoor worden de mensen aan de gemeente gebonden en later aan Hem die het hoofd is van de gemeente. Goddeloos zullen ze niet worden, zolang het evangelie verkondigd wordt met betoon van geest en kracht, en dan krijgt de zonde ook geen macht in de gemeente door de voorhof.





Ongeloof en het zielse leven


Beproef jezelf of je bij machte bent om de geest van ongeloof te gebieden om te verdwijnen. Wanneer er in de gemeente iets tot stand moet komen, is er heel gauw sprake van ongeloof. Alles wat in de gemeente ondernomen wordt, dient ons gemeenschappelijk belang. Toch wordt er gezeurd en geklaagd omdat mensen hun eigen leven willen behouden. Zusters laten gemakkelijk het ongeloof en het verstand spreken en op hun beurt beïnvloeden zij de broeders. Veel mensen denken dat het de hoogste vorm van liefde is om met de zwakken rekening te houden en hen te steunen. Vaak kan het resultaat daarvan zijn dat de hele gemeente haar voortgang kwijtraakt. U, die verantwoordelijkheid draagt, moet waakzaam zijn, zodat u het licht op de kandelaar kunt zetten. Openbare zonden zijn niet gevaarlijk voor de gemeente – die zijn immers openbaar en zijn gemakkelijk aan te pakken. Het gevaar schuilt in zielse mensen, die preken vanuit een ‘goed geweten’ en denken dat ze alles en iedereen kunnen beoordelen. Daarvan komt onrust en partijschap en dan krijgt Satan macht over onstandvastige zielen.

In nog jonge gemeenten is dit zielse leven duidelijk zichtbaar. Als zulke mensen niet hun leven vinden en zich niet reinigen van hun zielsheid en menselijkheid, moet God ze ten slotte tegenhouden. Ook wij moeten dat soort activiteit stoppen. “Maar vermijd de onheilige, holle klanken; want zij zullen de goddeloosheid nog verder drijven, en hun woord zal voortwoekeren als de kanker.” 2 Tim. 2:16-17.

Hoor toch niet van alles aan, zonder dat je het vroeger of later aanpakt. Velen praten maar raak over mensen, die zij bijvoorbeeld te ijverig vinden. Zij zullen als het ware de leidende broeder wel helpen bij zijn taak. Iedereen die God wil zoeken, moet ruimte krijgen. Je kunt niet gaan kwaadspreken over anderen omdat je denkt dat anderen dat ook doen. Praat ook niet vanuit je dienst over anderen als wat je zegt de zaak niet verder helpt. Dan word je zelf een kwaadspreker. Velen hebben hier vaak tegen gezondigd. Als iemand voortdurend vanuit zijn dienst over dingen praat, is dat vaak een teken dat iemand maar weinig van Gods woord en openbaring heeft.

Alles wat we doen, moet doelgericht zijn. Daardoor kreeg Johan O. Smith macht over het ongeloof en over al het zielse leven. Als iemand er moeite mee heeft om dingen die hem zijn toevertrouwd niet aan zijn naaste verder te vertellen, dan is het draagvermogen toch wel zeer beperkt. Daarom moet er een krachtig zwaard zijn tegen al deze dingen. We moeten de mensen immers opbouwen, als wij in hun hart het vertrouwen genieten om ze te kunnen helpen. Door veel gepraat en geklets wordt het vertrouwen in het goede afgebroken en eveneens het vertrouwen in degenen die Gods woord verkondigen.

Laat geen zonde lopen omdat het personen betreft die achter u als leidende broeder staan. Laat geen dingen leven die eigenlijk moeten sterven, want als je dat doet, ga je dingen aanpakken die eigenlijk moeten blijven leven. Het lijdt geen twijfel dat er satanische krachten bestaan, die niet willen dat ons werk zal slagen. Daarom moeten we gewapend zijn voor het aangezicht van de Here, vóórdat de strijd komt, zodat we voorbereid zijn en niet verrast worden op de dag van de strijd. De wapenen der gerechtigheid moeten we aan onze linker en aan onze rechterzijde dragen. De geloofsinstelling van ons hart moet zijn: “Wat mij ook overkomen mag: ik zet mijn leven in!” Liederen van de Weg 353.

Johan O. Smith heeft als een kundig bouwmeester het fundament voor het gemeenteleven en voor Verborgen Schatten gelegd. Als de basis niet in orde was geweest, zou het bouwwerk zijn ingestort. Toen hij eens sprak over hoe een degelijk fundament wordt gelegd, vertelde hij het volgende: In de tijd dat er een nieuwe brandweerkazerne in de hoofdstad werd gebouwd, had het hem bijzonder aangesproken hoe grondig het voorbereidende werk was geweest. Er komt geen bouwwerk tot stand als niet alles in orde is gemaakt en het werk om een rein fundament te krijgen niet grondig wordt gedaan. Er moet gerechtigheid zijn in geldzaken en men moet met vreugde onrecht kunnen lijden. Het goddelijke leven is met gerechtigheid doorzuurd, vanaf het fundament en door het hele bouwwerk heen.

De wijsheid is redelijk. Veel sterke bouwlieden hebben andere mensen heel onredelijk behandeld. In de omgang met onze medemensen moeten we ons hart erop zetten om de mensen rechtvaardig te behandelen, anders zullen we zelf met de Inspecteur op Patmos te maken krijgen, die ogen heeft als vuurvlammen.

Wij zullen zonder vrees rekenschap afleggen voor iedere dag. De één zal schijnen als de maan, anderen als de sterren en de zon. Geheel rechtvaardig naar de inzet die ieder geleverd heeft en naar de trouw aan Gods werkingen. Midden in de nacht klinkt er jubellied en zegezang in de tenten van de rechtvaardigen. Al het morren en alle bedenkingen zijn verstomd, er is alleen nog maar blijdschap en zegen. Op dat fundament zijn wij gebouwd. Nu moeten wij toezien hoe wij verder bouwen. Nu moeten wij ook met edele materialen bouwen, die ontstaan waar we in Gods werk binnengaan en de dood werkzaam is in ons zelfleven terwijl we het werk doen. Alleen de goddelijke natuur (de waarheid die in ons is) behouden wij in de eeuwigheid. Als we denken aan het levenseinde dat God Sigurd Bratlie heeft gegeven, zien we dat hij ontkleed werd en dat zijn genadegaven verdwenen. Maar de volheid van zijn geest straalde en ging als een geweldige schat over naar de eeuwigheid.





Zichzelf aanprijzen


“Want wij durven ons niet tellen onder of stellen naast sommigen van hen, die zichzelf aanprijzen. Maar zij meten zich af naar en vergelijken zich met zichzelf, zonder het zelf te begrijpen.” 2 Kor. 10:12.

Als zij spraken met betoon van geest en kracht, rustte er genade op hen, en God zegende het misschien wel met grote opwekkingen. In zulke gevallen kan iemand zo opgeblazen worden dat hij zichzelf aanprijst vanwege de genade die op hem was tijdens zijn spreken. Maar blijvende genade komt pas als in de omstandigheden de zonde wordt overwonnen.

Vooral in tijden van opwekking kunnen sommige mensen een grootheid worden. Die lijken dan te denken dat alles opnieuw opgestart wordt, en zij willen dan de baas spelen en leider worden. Zij raken opgeblazen door hun vleselijke manier van denken. “Wat het offervlees aangaat, wij weten, dat wij allen kennis bezitten. De kennis maakt opgeblazen, maar de liefde sticht. Indien iemand zich inbeeldt enige kennis verworven te hebben, dan heeft hij nog niet leren kennen, zoals het behoort.” 1 Kor. 8:1-2.

Kennis maakt opgeblazen, maar zonder liefde kan geen gemeente gebouwd worden. Bijna alle moeilijkheden in een gemeente ontstaan uit ontevredenheid met de manier waarop God de leden naar zijn wil heeft samengevoegd. 1 Kor. 12:7-11. Dan word je gemakkelijk verleid om te denken dat de genadegaven op zichzelf iets betekenen. Het is de bedoeling dat we wijsheid verkrijgen, want de wijsheid zal in de eeuwigheid regeren. De wijsheid ligt verborgen in de geboden, en de wijsheid wordt verkregen door gehoorzaamheid des geloofs. Iemand kan het spreken met wijsheid als genadegave hebben gekregen, zonder zelf tot wijsheid te zijn gekomen. Als iemand met wijsheid spreekt zonder in de liefde te zijn, kan het heel verkeerd aflopen Er zijn immers wijzen, die anderen tot hulp zijn, maar die zichzelf niet kunnen helpen. Wijsheid wordt pas verkregen, als de kennis wordt toegepast in de praktijk van het leven.

1 Kor. 13:4-7 beschrijft hoe het is om de liefde als een inwonende kracht in je te hebben. Dat is een leven, geplant in de voedingsbodem van de liefde, zodat geen mens of omstandigheid je uit de liefde kan krijgen. Er moet een schreeuwend verlangen in ons hart zijn naar ontwikkeling in dit leven – een leven, vrij van ergernis, in staat om kwaad te verdragen, zonder behept te zijn met ook maar de geringste mate van opschepperij! Iemand die zich bijvoorbeeld ergert, kan geen dienaar van de Here zijn. Het is toch onmogelijk iemand te helpen aan wie je je ergert!

Het hoort niet bij de wijsheid om vast voedsel te geven aan wie dat niet kan verdragen. Iedereen moet de gelegenheid krijgen om op te groeien. Satan komt het gemakkelijkst binnen via de zwakken. Als wij met de zwakken rekening houden en de gemeente besturen volgens hun ‘klachten’, krijgt Satan al gauw macht. Onze roeping is om een dienaar van de Geest te zijn, zodat we vrij zijn om te werken naar de behoefte van het moment. Er is geloof nodig om te handelen op het moment dat er gehandeld moet worden. Evenzo is er geloof nodig om te wachten wanneer dat nodig is.

Er is wijsheid nodig in de omgang met mensen. De schapen moeten merken dat ze ons ter harte gaan. Schapen die iets goeds hebben geproefd, zijn makkelijk bijeen te brengen, terwijl de anderen al gauw schuw en dwars worden. De schapen behoren te merken dat de herder hun situatie begrijpt en hun geval kent en dat hij hen op het hart draagt.





Hoogmoed


Het enige inzicht dat de drie vrienden in de beproevingen van Job hadden, was dat er wel zonden of ongerechtigheden in zijn leven moesten zijn. Daarom probeerden ze Job van zijn zonden te overtuigen. Job hield vast aan zijn onberispelijkheid. Elihu had meer inzicht en vermaande Job om naar hem te luisteren als hij zegt: “Want God spreekt op één wijze, of op twee, maar men let daar niet op. In een droom, in een nachtgezicht, wanneer diepe slaap op de mensen valt, in sluimering op de legerstede – dan opent Hij het oor der mensen, en drukt het zegel op de vermaningen, tot hen gericht, om de mens van zijn doen af te brengen, om hoogmoed van de man te weren” Job 33:14-17.

Er is heel veel hoogmoed in een man, die een man zelf niet ziet. Nu wil God gemeenschap met ons hebben, maar God merkt natuurlijk die sterkte van de man, zoals wij die ook merken als we tot ontwikkeling komen. Als wij vertrouwelijke omgang met God willen krijgen, moeten we nederig en zachtmoedig van hart worden. Hij kan alleen tot zulke mensen spreken.

“God hoeft niet lang op een man acht te geven om hem voor zich in het gericht te laten verschijnen.” Job 34:23. Als u voor God moet verschijnen, weet Hij heel goed hoe het met u is. Hij kent uw hoogmoed. Daarom zendt Hij u bepaalde omstandigheden en Hij geeft u een behandeling om de hoogmoed uit te roeien.

“Maar indien wij in het licht wandelen, gelijk Hij in het licht is, hebben wij gemeenschap met elkaar; en het bloed van Jezus, zijn Zoon, reinigt ons van alle zonde. Indien wij zeggen, dat wij geen zonde hebben, misleiden wij onszelf en de waarheid is in ons niet.” 1 Joh. 1:7-8.

Door in het licht te wandelen krijg ik de zonde te zien die in mij woont: mijn mens. Er is erg veel hoogmoed, die zich verschuilt achter een vrome buitenkant. Dat zul je wel merken op het moment dat je onder de overtreders wordt gerekend. Wat verdedig je dan? De hoogmoed! Laat je liever reinigen in dat vuur.

Je kunt een goed geweten hebben (je zondigt niet), maar dat betekent niet dat het lichaam der zonde is weggenomen. Het betekent dat je in het licht wandelt zo ver als het licht schijnt. Maar terwijl je in het licht wandelt, krijg je zonde te zien die dieper zit dan je tevoren had gezien. Ben je niet meer in de wedloop, dan staan je leven en je ontwikkeling stil. Dan word je een van die vrome heerschappen, die de gemeente niet kunnen bouwen vanwege hun eigen grootsheid.

“Geliefden, laat de vuurgloed, die tot beproeving dient, u niet bevreemden, alsof u iets vreemds overkwame.” 1 Pet. 4:12. Die vuurgloed komt om mij mijn hoogmoed (de achterliggende oorzaak van de verzoeking) te laten zien. Ik ga inzien dat ik zonde heb. Deze leer maakt dat ik mij in de verzoeking kan verheugen, want ik weet dat God mij liefheeft en mij meer wil laten zien van de hoogmoed, die door de zondeval z’n intrede heeft gedaan. Dat is Gods behandeling die zorgt dat we niet van die lichtzinnige, heen en weer lopende kamelen worden. Jer. 2:23.

Wij komen allemaal in omstandigheden die verootmoedigend werken. Job begreep zijn toestand pas nadat Elihu had gesproken en toen God zelf tot hem sprak in de storm. God is in staat om te verhogen wie zich vernedert. Daar hoeft niemand zich zorgen over te maken. “En de Here zegende het verdere leven van Job meer dan het vroegere; hij verkreeg veertienduizend stuks kleinvee en zesduizend kamelen, duizend span runderen en duizend ezelinnen. Hij kreeg zeven zonen en drie dochters.” Job 42:12-13.

Succes gewenst in de vernedering, succes gewenst als het vuur komt! Wil er grotere heerlijkheid komen, dan is er ook een grotere vuurgloed en reiniging nodig. Dan kunnen we ook een hulp en een zegen worden voor andere mensen. Als we Gods woord horen, moeten we ons verdiepen in de volmaakte wet, die der vrijheid, zodat we zalig worden in ons doen. Als we dat niet doen, valt er een zware last op ons op het moment dat het evangelie wordt verkondigd. Wie zich niet verdiept in de volmaakte wet van de vrijheid, vindt dat hij al genoeg te dragen heeft en wil liever niet meer horen. Zulke mensen verdiepen zich niet in Gods woord en ze zien niet in dat het Woord de volmaakte weg is tot de vrijheid.





De kracht van de liefde


Het doel van al ons werken is van mensen discipelen te maken. De kracht van de liefde houdt alles bijeen, ondanks vele onvolkomenheden. Jezus en de discipelen onderhielden dagelijks de onderlinge gemeenschap. De kracht ligt in de onderlinge liefde: dat we echt van elkaar houden. “Uw hart worde niet ontroerd!” Dat waren de versterkende woorden van Jezus, ook al wist hij dat Petrus hem zou verloochenen. “Gij gelooft in God, gelooft ook in Mij!” Dat zijn sterke bevestigingen, die het huis bij elkaar houden. In het hart van Jezus was een geweldig verlangen dat de discipelen zouden mogen zijn waar Hij is. Jezus werkt in de hemel en Hij bereidt ons een plaats, en wij werken tot nader order in onze woonplaats op aarde. Binnenkort zal dit huis worden samengevoegd. Dan zullen we in alle eeuwigheid samen zijn!

Jezus had iets te zeggen tot elk van de opzieners van de gemeenten in Klein-Azië. Vandaag de dag staan er vele gouden kandelaren voor Gods aangezicht. “Gebied de Israëlieten, dat zij tot u brengen zuivere olie, uit gestoten olijven, voor de kandelaar, om voortdurend een lamp te laten branden. Buiten het voorhangsel der getuigenis in de tent der samenkomst zal Aäron die voortdurend verzorgen, van de avond tot de morgen, voor het aangezicht des Heren. Het is een altoosdurende inzetting voor uw geslachten.” Lev. 24:2-3.

De kandelaar heeft een bepaalde vorm. Daarom wordt er met de leer gewerkt. Maar er is olie nodig, opdat er inhoud voortkomt uit het verborgen leven. De Korintiërs waren rijk wat betreft de vorm van onderricht, maar zij hadden geen wijsheid. De schatten van de wijsheid zijn verborgen in de Zoon. Onze lampen mogen niet uitgaan. Daarom moet ons hart altijd in een verborgen verbinding staan met de troon van God. De leer is belangrijk, maar het leven is nog belangrijker.

Kom naar onze samenkomsten met de bewuste gedachte, dat het samenzijn een hoopvolle toekomst moet uitwerken. Wij moeten in onze gedachten met al het goede bezig zijn. Op het moment dat we samen zijn, moeten we die gedachten van God aan elkaar doorgeven. Laten we elkaar aanvuren, want dat hebben we nodig! Laten we elkaar aansporen tot liefde en goede werken en daardoor in de binnenste cirkel van de gemeente blijven, waar Satan nog nooit een voet heeft gezet. Zet je leven in voor je vrienden! Denk je dat de broeders en zusters het niet merken of je ze van harte en bestendig liefhebt?

“Ik voor mij zal zeer gaarne offers brengen, ja, mijzelf opofferen voor uw zielen. Ontvang ik soms minder liefde, naarmate ik u meer liefheb?” 2 Kor. 12:15. Door alles wat Paulus meemaakte, nam de liefde toe. Wie afvalt van de liefde, valt af van God, wat de anderen ook mogen hebben gezegd of gedaan. Levensomstandigheden die voor alle andere mensen heel erg negatief zijn, worden voor ons een bron van meer liefde en leven. Dit begint als paden van het licht, die in ons binnenste wegen zullen worden. Zo gaat het met iedereen die zich laat offeren in plaats van te zuchten en te klagen.

“Wie zal uitverkorenen Gods beschuldigen? God is het, die rechtvaardigt; wie zal veroordelen? Christus Jezus is de gestorvene, wat meer is, de opgewekte, die ter rechterhand Gods is, die ook voor ons pleit.” Rom. 8:33-34.

Veel gedachten, vragen en gevoelens kunnen opkomen op het moment dat we worden aangeklaagd en veroordeeld. In al die verdrukkingen bezat Paulus een geweldige troost in de zekerheid dat niets hem zou kunnen scheiden van de liefde van Christus. Hij beschouwde zichzelf als een slachtschaap, en daardoor nam de liefde toe in al die omstandigheden. Alleen als je zelf uit de liefde valt, zullen mensen je iets kwaads kunnen aandoen!

Er zijn koude planeten en er zijn vaste sterren die zelf licht geven. De koude planeten cirkelen om de lichtgevende sterren heen. De mensen zijn graag waar Gods liefde openbaar wordt. Wie Gods liefde in hun hart hebben, zijn de belangrijkste mensen die leven. Andere mensen merken dat zij iets hebben dat van God komt. Bloemen keren zich naar de zon toe en openen zich. Zo zullen de mensen zich ook veilig voelen in de nabijheid van mensen van wie liefde uitgaat. Er is veel kilheid en weinig oprechte liefde onder de mensen. De bedoeling is, dat iedereen die onder die kilte lijdt, de zonnewarmte van het lichaam van Christus zal ervaren.

Moge God ons bewaren in een hartelijke, warme liefde tot elkaar en tot Jezus Christus. Dan zal het ons heel goed gaan in het leven!





Oprechtheid


“Deze allen, strijders in gelid geschaard, kwamen met een volkomen toegewijd hart naar Hebron om David koning te maken over geheel Israël; ook al de overige Israëlieten waren één van zin om David koning te maken.” 1 Kron.12:38.

“Van Zebulon, in het leger uitrukkend, toegerust tot de krijg met allerlei wapentuig: vijftigduizend, die zich zonder aarzeling in slagorde zouden opstellen.” 1 Kron. 12:33. Zulke mensen hebben toekomst. Zij beleefden dat de hemelse God deel uitmaakte van het leger achter David.

Veel mensen kunnen vriendelijk glimlachen zonder dat hun vriendelijkheid en liefde oprecht is. Is het niet oprecht, dan zijn het niet de deugden van Christus – dan is het bedrog. God tolereert geen bedrog. Bedrieglijke mensen zoeken zichzelf, zij hebben in Gods koninkrijk geen toekomst. God neemt geen mensen aan die niet oprecht zijn. Heeft iemand bedrog in zijn hart toegelaten, dan moet hij zich met zijn hele hart bekeren. God neemt zulke onoprechte mensen niet aan.

“Want zie, de goddelozen spannen de boog, zij leggen hun pijl op de pees om oprechten van hart in het duister te treffen.” Psalm 11:2. Iedereen die op oprechten schiet, staat in verbinding met de machten der duisternis. Toch heeft de gemeente standgehouden achter een muur van heil. Hoe moeten wij ons verdedigen tegen de pijlen die uit het duister worden afgeschoten? Met het schild van het geloof! Dit is mest voor ons geestelijk leven. De gemeente groeit en gedijt in zulke omstandigheden.

David schrijft veel over oprechtheid, en Jezus zit op de troon van David. Alle oprechten zijn genadig, barmhartig en rechtvaardig. Psalm 112:4. Niet alle leiders zijn zo. Die houden dus ook geen stand na verloop van tijd. De betrouwbare genadebewijzen van David zijn voor de oprechten.

“Halleluja. Ik zal de Here van ganser harte loven, in de kring der oprechten en in de vergadering.” Psalm 111:1. Daar wordt geen bedrog of onoprechtheid getolereerd. “Maar indien gij God zoekt en de Almachtige om genade smeekt, indien gij rein en oprecht zijt, dan zal Hij gewis over u opwaken en uw rechtmatige woning herstellen. Dan zal uw vorige staat gering schijnen, maar uw toekomstige staat zeer groot worden.” Job 8:5-7.

“Want ik heb niemand die zo’n oprechte zorg voor u heeft, om uw belangen getrouw te behartigen; want allen zoeken zij hun eigen belang, niet de zaak van Christus Jezus.” Fil. 2:20-21. Ondanks al hun inzet voor de mensen zochten zij dus hun eigen belang. Zij kregen niet de eer die zij verwachtten te krijgen omdat zij met Paulus waren opgetrokken. Ze werden onrustig en waren uit op eer, ze wilden graag genoemd en opgemerkt worden. Oprechtheid en een eenvoudige en loutere toewijding horen bij elkaar. Wat is eenvoud? God vrezen om Hemzelf, zonder te denken aan wat Hij kan geven! Lot was rijk, maar niet zo rijk als Abraham, en dat knaagde aan hem. Daarom koos hij toen hij zijn ogen opsloeg de vlakten van Sodom, waarvan hij aardse rijkdom verwachtte. Toen Lot weggegaan was, opende God de ogen van Abraham voor een veel grotere heerlijkheid. Abraham diende God en Hem alleen.

Als je weet wat het beste is voor de gemeente, maar er tegelijkertijd aan loopt te denken hoe het met jezelf en je persoon zal gaan, dan ben je niet oprecht. Als je God dient om Hemzelf, dan heb je kracht en dan ben je vrij. Je gedachten draaien niet om je dienst, maar je zoekt in Gods woord hoe je dichter bij kunt komen bij wat God kan geven. Je beseft je armoede en je ziel smacht naar God zoals een hinde naar water. De meeste mensen zouden zich erop beroemd hebben dat ze Goliat hadden verslagen. David niet. Hij diende God en zette zijn leven op het spel. Hij was een man naar Gods hart. Er is een zee van genade nodig voordat God zoiets over een mens kan zeggen – er was dus een zee van ootmoed in David.

Als onze dienst slaagt, mogen er nooit gedachten over onze eigen persoon in ons hart komen. Zulke gedachten mogen we nooit toelaten! Als je oprecht bent, kun je ze ook niet toestaan. Wie aan dergelijke gedachten toegeeft, bewaart zijn hart niet oprecht voor God.

“Wij toch zijn van gisteren en weten niets; want als een schaduw zijn onze dagen op aarde.” Job 8:9. Wij moeten ons eenvoudig aan Gods woord houden. Dan zullen wij ook ervaren dat God onze sterke bescherming is. Het is waar dat wij van gisteren zijn en niets weten. Daarom hebben wij de verbinding nodig met Hem die onze harten en nieren doorgrondt, want Hij openbaart zich aan de oprechten.





Kracht en de samenstelling van het lichaam


“Kracht is goed, maar als de kracht ingaat tegen de samenvoeging door de wijsheid tot een volmaakt geheel, dan zal de kracht, hoe sterk deze ook denkt te zijn, gebroken worden door Gods kracht, die zich in de zwakke openbaart. Ik noem dit, omdat ik mensen heb ontmoet die op deze manier sterk zijn in de naam van ijver. Het ligt namelijk heel dichtbij om in al je kracht eigenwijs te worden. Maar het is altijd onverstandig om te denken dat je sterk genoeg bent om de vaders in Christus naar goeddunken te kunnen oordelen en in hun dienst in te grijpen. Ik ben bang dat men op deze wijze in overmoed God wederstaat,” schrijft Johan O. Smith.

Zelfs de grootste kracht loopt stuk als iemand zijn grenzen te buiten gaat. Laten wij binnen de mate van ons geloof blijven en ons niet bemoeien met andermans zaken. Velen hebben zich bemoeid met zaken van de vaders in Christus. God werkt eraan dat wij meer vrucht zullen dragen; anderen neemt Hij weg omdat zij niet in staat zijn gebleken vrucht te dragen. De leermeesters in Korinthe liepen het gevaar om weggenomen te worden. Zij leerden de Korintiërs om Paulus te minachten. Zij stonden op de kansel en hadden genadegaven om met wijsheid en kennis te spreken. Zij wisten en merkten dat zij macht hadden. Als God meewerkt, kunnen er geweldige dingen gebeuren. Deze begaafde Korintiërs beoordeelden zichzelf zoals zij waren wanneer zij voor de zaal stonden, maar vergaten zich te beoordelen hoe zij buiten de zaal waren. Het is niet rechtvaardig om te denken: zoals ik achter de microfoon ben, zo ben ik. Gods genade is immers met je. Vraag jezelf liever af hoeveel genade je hebt wanneer je thuis komt bij je vrouw, wanneer je samen bent met broeders die dwars liggen of wanneer je bij je kinderen bent, enzovoort. Hoe is het met de liefde in je dagelijkse omstandigheden? Wie op deze vragen eerlijk antwoord geeft, heeft iets om zich naar uit te strekken!

Wees voorzichtig met je gedachten en je woorden. De genadetijd is zeer kostbaar. Als God je de mond snoert, kan het je weken, maanden of jaren van je leven kosten! Wie zich bemoeit met andermans zaken, kan “levenslang” krijgen. Het is Gods raad in de hemel, die deze beslissingen neemt. Daarom moet er vreze over ons zijn. We hebben genoeg voorbeelden van ongeloof gezien die ons kunnen waarschuwen. Een ieder moet vrees hebben om zich te verzetten tegen de vaders in Christus. Het getuigt van zeer veel hoogmoed als iemand rebelleert tegen de vaders in Christus. Als je iets niet begrijpt, zou je net als de profeet moeten vragen: “Het recht hebt Gij aan uw zijde, Here, als ik met U zou twisten; toch wil ik over rechtszaken met U spreken: Waarom is de weg der goddelozen voorspoedig, en zijn zonder zorg allen die zich trouweloos gedragen?” Jer. 12:1. Dan kan iemand met meer wijsheid je onderrichten. Anders moet je de hand op je mond leggen en in een geest van vreze wandelen. “Gij zult dan zeggen: er zijn takken weggebroken, opdat ik als loot geënt zou worden. Goed! Zij zijn om hun ongeloof weggebroken en gij staat door het geloof. Wees niet hoogmoedig, maar vrees!” Rom. 11:19-20.

“Naar de genade Gods die mij gegeven is, heb ik als een kundig bouwmeester het fundament gelegd, waarop een ander voortbouwt. Maar ieder zie wel toe hoe hij daarop bouwt. Want een ander fundament, dan dat er ligt, namelijk Jezus Christus, kan niemand leggen.” 1 Kor. 3:10-11.

Als er geen kundige bouwmeesters zijn, hoe moet er dan verder gebouwd worden? Het fundament is gelegd in de volledige erkenning van de smaad van Christus en de dwaasheid van het kruis. Daarom geloven wij ook eenvoudig in woorden als: “Dit weten wij immers, dat onze oude mens medegekruisigd is, opdat aan het lichaam der zonde zijn kracht zou ontnomen worden en wij niet langer slaven der zonde zouden zijn,” Rom.6:6, en: “Want de liefde van Christus dringt ons, daar wij tot het inzicht gekomen zijn dat één voor allen gestorven is. Dus zijn zij allen gestorven. En voor allen is Hij gestorven, opdat zij die leven, niet meer voor zichzelf zouden leven, maar voor Hem die voor hen gestorven is en opgewekt.” 2 Kor. 5:14-15.

Paulus was trouw om Christus als gekruisigde voor ogen te schilderen. Door het kruis wordt alle ellende uit het vlees een halt toegeroepen. Het kruis opent de weg voor de kracht van de opstanding. Wat een waarheden om in te geloven!





Meer gearbeid dan zij allen


“Maar door de genade Gods ben ik wat ik ben, en zijn genade aan mij is niet vergeefs geweest, want ik heb meer gearbeid dan zij allen.” 1 Kor. 15:10. Als Paulus het vers hiermee beëindigd had, dan was hij onder de wet geweest, maar hij had niet in zijn eigen kracht gewerkt. Hij had gewerkt door de genade, door de gerechtigheid des geloofs. Daarom gaat hij verder: “…maar niet ik, maar de genade Gods die met mij is.”

Velen hebben eisen ten opzichte van andere mensen. Zij vinden bijvoorbeeld dat de jongeren hen niet zoveel bezoeken en hun niet zoveel aandacht schenken als zou moeten, enzovoort. Alle mensen die zulke verwachtingen koesteren, zijn onder de wet en niet onder de genade. God had zó met Paulus gewerkt, dat hij zo ootmoedig werd dat God hem zo’n geweldige genade en kracht kon geven, zonder dat hij zichzelf verhief. God leidde hem in de stilte en hij was niet bezig om iets groots te presteren. Hij ging niet te rade bij vlees en bloed, maar werkte in totaal zeventien jaar in stilte in Arabië, Damascus en Syrië. Gal. 1:17-18 en 2:1.

Er zijn veel taken die wij niet kunnen vervullen zonder dat God ons daartoe in staat stelt. Iemand die bijvoorbeeld koning van een land moet worden, heeft natuurlijk een opleiding nodig waardoor hij geschikt wordt voor die taak. Ook wij moeten elke dag leren, en wij worden getuchtigd. Wij kunnen ertoe verzocht worden ons terug te trekken op het moment dat wij Gods lessen moeten leren. Maar Jezus trok zich niet terug wanneer hij getuchtigd werd. “De Here Here heeft mij het oor geopend en ik ben niet weerspannig geweest, ik ben niet teruggedeinsd. Mijn rug heb ik gegeven aan wie sloegen en mijn wangen aan wie mij de baard uittrokken; mijn gelaat heb ik niet verborgen voor smadelijk speeksel. Maar de Here Here helpt mij, daarom werd ik niet te schande; daarom maakte ik mijn gelaat als een keisteen, want ik wist dat ik niet beschaamd zou worden.” Jes. 50:5-7. De Vader kreeg bij Hem de vrije hand, Hij werd als een leeuw en als een lam. Hij was keihard tegen de goddeloosheid, maar barmhartig en goed tegenover zondaren.

“En komt tot Hem, de levende steen, door de mensen wel verworpen, maar bij God uitverkoren en kostbaar.” 1 Pet.2:4. De zonde maakt indruk op ons wanneer wij mensen zijn, maar Jezus was een levende steen. Die is keihard, maar Gods woord maakte sterk indruk op Hem, zodat Hij door God gevormd werd. Gods natuur en zijn wezen bewogen zijn hart, bijvoorbeeld Gods mildheid, barmhartigheid en goedheid. Het is ook onze roeping om levende stenen te zijn. Vers 5. Zondige mensen laten zich imponeren door schoonheid, macht en eer. Wat dit betreft was Jezus keihard en dat geldt ook voor zijn waarachtige volgelingen. Paulus schuift de Korintiërs wel wat in de schoenen als hij hen moet schrijven: “Want gij zijt nog vleselijk. Want als er onder u nijd en twist is, zijt gij dan niet vleselijk, en leeft gij niet als (onveranderde) mensen?” 1 Kor. 3:3. Dit moet dus helemaal afgelopen zijn!





Een rechtvaardig leven


“Het licht der rechtvaardigen brandt blijde, maar de lamp der goddelozen wordt uitgeblust.” Spr. 13:9. Zelfs onze vijanden houden het liefst vrede met ons vanwege dit blijde licht. Er gaan krachtige, onzichtbare werkingen uit van het leven van een rechtvaardige. Wij wandelen in de geboden om meer op Jezus te gaan lijken. Wij hebben een intens verlangen om dichter bij, ja zelfs helemaal in de kern van de waarheid te komen. In de omgang met Hem leren we wat gerechtigheid is. Spr. 12:1. Door de tucht krijgen we licht en kennis. Wie in dit licht wandelt, verkrijgt wijsheid en leven. Wie terechtwijzing haat, is dom, want terechtwijzing opent het oor voor het woord der gerechtigheid. Dan krijg je licht waarin je kunt wandelen, waardoor je dienstbetoon een grotere uitwerking krijgt.

“De afvallige van hart verzadigt zich met zijn wegen, maar een goed man blijft bij hem vandaan.” Spr.14:14. Als een goed man bij iemand vandaan gaat, is dat omdat die ander in zijn hart afvallig is geworden. Het licht schijnt niet langer blijde, de liefde voor de wereld is binnengeslopen en zijn geest is slap geworden.

“Ik weet uw werken, dat gij noch koud zijt, noch heet. Waart gij maar koud of heet! Zo dan, omdat gij lauw zijt en noch heet noch koud, zal Ik u uit mijn mond spuwen. Omdat gij zegt: Ik ben rijk en ik heb mij verrijkt en heb aan niets gebrek, en gij weet niet, dat gij zijt de ellendige en jammerlijke en arme en blinde en naakte.” Openb. 3:15-17. Zijn werken waren niet langer rechtvaardig, omdat hij in zijn dienst iets voor zichzelf zocht. Jezus wilde de engel der gemeente uit zijn mond spuwen. Liefde tot de wereld maakt dat iemands geest niet langer levend is.

De broeders en zusters kunnen aan je handelingen zien of je rechtvaardig bent of niet. Als je sommige mensen omhelst en anderen op afstand houdt, bent je onrechtvaardig, en raak je het vertrouwen van de gemeente kwijt. Toch kun je gemakkelijk een voorwerp van engelenverering worden. Ontzie het beschaafde vlees niet! Je kunt beter aan tafel een boer laten zodat dit vlees de pas wordt afgesneden, dan je te laten binden door aanbidders. Johan O. Smith was volkomen vrij van engelenverering. Elias Aslaksen zei over hem: “Ik heb nog nooit een man ontmoet die er zo totaal vrij van was om zich iets aan te trekken van bewondering en eer van mensen.”

“Al gaan we met de billen bloot, we houden ons groot,” luidt een gezegde. Onze geest moet vrij worden van deze stof. Het is bijvoorbeeld heel menselijk om samen te willen zijn met belangrijke mensen. Een man van de Geest heeft daar geen behoefte aan. In de gemeenschap met de Koning der koningen en de Heer der heren hechten wij geen belang aan wereldse bewondering of religieuze grootsheid. Laat je niet imponeren door hoogdravende en mooie woorden, wanneer mensen opscheppen over hun intelligentie en kennis. Zij struikelen in hun pracht. Ik ben blij dat Johan O. Smith hiermee afgerekend heeft. Dit was ook nodig om het discipelschap te kunnen behouden. Wij moeten zorgen dat we net zo scherp zijn en dat we geestesgemeenschap met onze vaders in Christus hebben.

Als wij dienen, moeten wij ons er altijd van bewust zijn dat we uitverkorenen dienen. We moeten hen helpen hun recht te verkrijgen. Laten wij niemand verachten of bespotten. Mensen die spotten moeten overgeleverd worden aan Satan, zodat ze het spotten kunnen afleren. Die tucht kan hen misschien zover brengen dat ze vergeving van zonden krijgen. Waarschuw mensen die godvrezende mensen willen aanvallen. Heb respect en eerbied voor godvrezende mensen, ook als ze zeer gering zijn en geen zichtbare dienst hebben. Wie geen oog heeft voor de godsvrucht in geringe personen, heeft ook geen oog voor wat God doet. Ze zijn noodzakelijk voor het functioneren van het lichaam. Acht de geringe hoog, maar geef de arme geen gelijk vanwege zijn armoede. Geef diegene gelijk die gelijk heeft!

Veel mensen hebben zalving van de heilige Geest nodig zodat ze gesterkt worden in hun loop en in hun dienst. Ook de vermaningen die wij krijgen, hebben wij hard nodig. Het is absoluut mogelijk om in de eindtijd te leven zonder door de geestesmachten besmet te raken. Laten wij samen in deze strijd staan! Job 34:4. Laten wij samen het goede zoeken. We moeten vast aaneengesloten staan, en ons met één mond keren tegen alles wat wil neerdrukken en vernielen. Als wij ons lichaam verlaten met alleen maar goedheid en zegen in onze geest, dan hebben wij het hier nog niet zo verkeerd gedaan. Alle mensen met wie wij in contact komen, moeten merken dat zij gewaardeerd en geliefd zijn.

Jezus is opgewekt om onze rechtvaardiging, en de geboden geven ons een volmaakt beeld van wie de Zoon is. Wie de Zoon gelijk wil worden, moet de geboden van Jezus bewaren. Door de zondeval is de zonde (het egoïsme) bij iedereen binnengedrongen. Iemand wordt pas helemaal vrij van de ongerechtigheid wanneer hij helemaal voor het hemelse leeft. Anders stopt de ontwikkeling.

“En dit is de liefde, dat wij naar zijn geboden wandelen. Dit is het gebod, gelijk gij het van den beginne gehoord hebt, dat gij daarin moet wandelen.” 2 Joh.:6. “Hieraan zijn de kinderen Gods en de kinderen des duivels kenbaar: een ieder die de rechtvaardigheid niet doet, is niet uit God, evenmin als wie zijn broeder niet liefheeft.” 1 Joh. 3:10. Liefde en gerechtigheid kunnen niet van elkaar gescheiden worden. Verliezen we dit, dan verliezen we onze macht in de gemeente.

“En wij achten het profetische woord des te vaster, en gij doet wèl, er acht op te geven als op een lamp die schijnt in een duistere plaats, totdat de dag aanbreekt en de morgenster opgaat in je harten. Dit moet gij vooral weten, dat geen profetie der Schrift een eigenmachtige uitlegging toelaat; want nooit is profetie voortgekomen uit de wil van een mens, maar door de heilige Geest gedreven, hebben mensen van Godswege gesproken.” 2 Pet. 1:19-21. Het profetische woord moet door de heilige Geest geopenbaard worden. De boodschap moet met betoon van geest en kracht worden gebracht – anders worden wij droog en leeg. De werkingen van de Geest moeten aan ons hart worden geopenbaard, zodat de Geest ons kan leiden. Dan zal het eruit knallen als wijn die geen uitweg heeft. Vleierij moet uitgebannen worden. Wees niet belust op eigen voordeel.

Weerhoud je tong van het kwade, begin je medemensen te zegenen. Dat is de weg naar geluk en blijdschap. Hoe goed de anderen ook voor je zijn, je vlees zal zijn slechte neigingen behouden zolang je hier niet mee afrekent. Wie zegent, wordt overvloedig verkwikt! Spr. 11:25.





Daadkracht en vastheid


De hoofdzaak in al ons werk is Gods woord. We kunnen het gemeenteleven niet aanpassen aan een aantal zwakkeren. Dan wordt de hele gemeente krachteloos. We mogen Satan niet door middel van de ‘partij van de zwakheid’ de gemeente laten sturen. We moeten niet om van alles en nog wat medelijden hebben met de zwakken. Leen je oor niet zo gemakkelijk aan gemopper en geklaag. Vrouwen moeten ook niet de leiding hebben in de gemeente. Er moet een structuur zijn volgens bijbels patroon. Zusters kunnen ons vaak goede raad geven, maar ze zijn niet aangesteld om leiding te geven in de gemeente. Ze moeten geen leraren van de man zijn of zich ongepast gezag aanmeten.

Wij moeten leren steeds de juiste tijd te verstaan. De meesten handelen te laat, terwijl anderen overijverig zijn en te snel handelen. Men is gauw te traag en op het moment dat men dan tot handelen overgaat, grijpt men vaak te hard in en gebruikt daarbij veel teveel kracht. Op tijd en met de juiste kracht handelen, dat behaagt God. Je kunt gemakkelijk denken dat het geestelijk is om lang te wachten, maar meestal wijst dat op gebrek aan daadkracht. Als er niet op tijd opgetreden wordt, kan er zoveel scheefgroeien dat het moeilijk wordt om het weer recht te buigen. We moeten naar Gods werkingen handelen en doen wat God wil, zodra Hij werkt. Doe dat in vertrouwen op God en laat geen twijfel toe in je hart.

“Ik voor mij geloof niet in het net van Satan, of het nu grof of fijn is. Het vertrouwen en het geloof in God maakt ons sterk en zegevierend, zodat het net van Satan wordt als spinrag, dat niet houdt. Evenmin kan men zonder meer “halleluja” zeggen tegen van alles en nog wat, wat op de samenkomsten naar voren komt, want dan ben ik bang dat de hele boel door onkruid wordt verstikt. Er moet gewied worden. Als we door de wereld bespot worden, dan moet dat zijn om onze geestelijkheid, want dan overwinnen wij. Maar als wij zoveel dwaasheid begaan dat wij net als Simson gevangen genomen worden en gebonden en dan bespot, dan is dat niet tot eer van God, maar veeleer tot oneer. U vertelde zelf dat het een vreemde indruk gaf toen u zag hoe velen zich als het ware aan het opwerken waren in een geestelijke toestand. Daar kan wel wat van waar zijn, maar als iets er raar uitziet, dan zeg ik dat ronduit, zodat de betrokkene dat in orde kan brengen. Er valt altijd iets te corrigeren.”

Er is een enorme opleiding voor nodig om voor Gods zaak te kunnen strijden, en alle broeders en zusters moeten leren om de geestelijke oorlogen te voeren. De overwinnaar heeft de beloften. Wij strijden tegen geestesmachten en tegen iedereen die zich door deze geestesmachten laat gebruiken. Wij moeten de strijd aanbinden tegen alle lafheid, huichelarij en zwakheid.

Onze zintuigen moeten geoefend worden, zodat wij horen wat de Geest tot de gemeente zegt. Jezus vroeg driemaal aan Petrus: “Heb je mij meer lief dan dezen?” Wij moeten de schapen en lammeren weiden en voeden. “Uw stok en uw staf vertroosten mij,” zei David. De stok is voor de wolf, niet voor de schapen. De opziener moet macht hebben in zijn geest, zodat sterke personen in de gemeente geen macht grijpen die ze niet van God hebben gekregen. De herder gaat voor de schapen uit: voorop in ootmoed, waarheid, goedheid en alle deugden van Christus. Dan kennen de schapen de stem van de herder, ook als ze naar de slachtbank worden geleid.

Degene aan wie de schapen toebehoren, wordt vol van daadkracht. Joh. 10:12. Er rust een zwaar oordeel op iemand die de wolf ziet aankomen en niet met kracht vervuld wordt om in te grijpen. Zo iemand is niet door de deur binnengegaan, en is een dief en een rover. Gebrek aan daadkracht komt door ontrouw in iemands eigen leven. De ijver van de opperherder moet in onze harten branden, willen wij Hem welgevallig zijn.

Een gemeente heeft daadkracht nodig. De zielse mens veroorzaakt alleen maar tumult. Denk niet horizontaal: aan mensen die zich beledigd voelen en zo. Wat ziels is, wordt beledigd. Laat Gods woord scheiden en schiften. Zet de dingen op hun plek, en laat de mensen hun leven vinden en tot rust komen. Wie denkt van alles te begrijpen en te kunnen, moet zelf zijn leven vinden. Veel zielse mensen moeten tot geloof in het kruis komen. Ze zijn wel wedergeboren, maar leven vaak deels in geloof en deels naar hun verstand.

We moeten strijders zijn; op termijn is de gemeente daar het meest bij gebaat. We moeten een wapen voor de gerechtigheid zijn, en een wapen moet natuurlijk gebruikt worden. Houd geen rekening met alle menselijke meningen. Dan heb je geen daadkracht. Alle onbestendigheid komt door dubbelhartigheid (met twee dingen rekening houden). Wie aan zijn eigen naam denkt, kan niets van God ontvangen.

“Het heeft de heilige Geest en ons goed gedacht,” zeiden de apostelen. We moeten een oor hebben voor wat de Geest wil. Als dat uitgevoerd wordt, komt er verlossing en veiligheid. Het wordt zichtbaar dat je in verbinding met God staat. We moeten de dingen wel overdenken, maar als we handelen, dan doen we dat in geloof in God en dan aarzelen we ook niet meer. Onze daden moeten in God worden verricht, naar ons beste begrip. Wie in de Geest wandelt, loopt niet rond met spijt over van alles.

In de gemeente is geen vrijheid om te doen wat je maar wilt, maar er is wel vrijheid om vernieuwd te worden. Er moet leiding worden gegeven, en er zijn ook genadegaven om leiding te geven. In het kielzog van onze dienst moet je alleen flauwe bochten kunnen zien en niet teveel slingerende bewegingen van links naar rechts. We moeten dingen die niet in orde zijn aanpakken, vermanen en waar nodig corrigeren. Dat voelt wel wat onprettig, maar dat hoort bij het werk van een strijder des Heren.

Het heeft mij pijn gedaan om te zien hoe oudere broeders heelhartige jonge mensen “ervan langs gaven” omdat ze niet alles zo wijs hadden gedaan. Zulke broeders zijn zelfvoldaan. Ze zijn groot geworden door hun dienst, en volgen niet het spoor van de Meester. Zij zijn ook niet bang om kwaad te spreken ‘uit hoofde van hun dienst’. Weinig mensen houden hun rug recht en doen wat ze moeten doen als het erop aan komt. Er zijn mensen die zodra ze de kans krijgen, zichzelf en hun eigen eer zoeken. Ik zou niet met mijn rug naar zulke mensen toe willen staan. Je kunt nooit op mensen vertrouwen; vertrouw op de Here. Luister naar Hem en doe wat Hij in je hart zegt. Vat dit ernstig op! De geestelijke anciënniteitwetten zorgen ervoor dat je respect hebt voor wie vóór je in de Here gekomen zijn. Maar respect voor anderen mag het respect voor God niet doen afnemen.

Vroeger bestond er een ingewortelde opvatting dat wie van hogere afkomst was, een beter mens was. Vandaag geldt: een goed mens is iemand die Gods wil doet. We kunnen de grondlegger zijn van een heel nieuw geslacht en een heel nieuw leven doen opgroeien. Er is enorme ijver voor nodig om alle oude vooroordelen en gedachtegangen kwijt te raken. Onze gedachten moeten als Gods gedachten zijn, en Gods gedachten krijgen we alleen door openbaring van de Geest. Het is belangrijk om de stem van de Geest te horen. Denk niet dat je alles kunt en begrijpt. Bij de Geest is één plus één niet altijd twee. Soms is het drie of vijf, of natuurlijk ook wel twee.

We kunnen niet zomaar handelen op grond van onze ervaring, maar we moeten in elke situatie goed luisteren en uiterst waakzaam zijn in onze geest. Uiterlijk kan het er hetzelfde uitzien, maar het verborgene is verschillend. Dan leren we geesten onderscheiden.

“En voor allen is Hij gestorven, opdat zij die leven, niet meer voor zichzelf zouden leven, maar voor Hem die voor hen gestorven is en opgewekt.” 2 Kor. 5:15. Wij dienen Hem, en worden geen slaven van mensen om maar een goed getuigenis bij hen te krijgen. Geef je eerst aan de Here, en daarna, naar Gods wil, aan de mensen. Dan word je nooit een slaaf. Je bent niemand iets schuldig. Wij dienen God, de Koning. Wil je God dienen, zet de dingen dan op hun plek, ook al beledig je daarmee iemand – en doe het in goedheid!

Als je weet dat je gelijk hebt, en iemand met meer invloed of een hogere positie lacht erom, dan moet je toch zeggen hoe het volgens jou is. Ook al oogst je de oneer om “de laan uit gestuurd” te worden. Zeg de waarheid, sta pal voor de waarheid en houd daaraan vast in liefde. “Leg mij als een zegel aan uw hart, als een zegel aan uw arm. Want sterk als de dood is de liefde, onverbiddelijk als het rijk van de doden de hartstocht, haar vlammen zijn vuurvlammen, een vuurgloed des Heren.” Hoogl. 8:6.

Laten wij in deze reine en verheven broederschap blijven, waarin wel nooit zo’n eenheid is geweest als nu. Maar blijf waakzaam, zodat er geen hoge gedachten komen. Verhef je kleine “Ik ook” niet tegen God. Dat helpt om geringe gedachten over jezelf te hebben. Bedenk wat je zou zijn geweest zonder de broederschap. Denk er over na wat je in Gods Koninkrijk hebt verricht en tot stand hebt kunnen brengen. Als je dat vergelijkt met wat Paulus heeft verricht, moet dat je toch wel op nuchtere gedachten brengen en je helpen om op je plaats te blijven.

Als mensen arm van geest zijn, zullen ze ervoor zorgen dat ze elkaar opzoeken. Wie geestelijk rijk is, kan zichzelf wel redden. Dan krijgt Satan al snel de macht. Zijn tactiek is om ons te verstrooien. Zolang wij aaneengesloten zijn, houden we het verkeerde buiten. Vaak moeten we in armoede een keuze maken; dan moeten we onszelf niet achteraf om onze keuze veroordelen. Als je je keus hebt gemaakt, blijf daar dan bij. Anders krijgt Satan ingang.

Het is onzin dat een vader in het belang van de kinderen een halve huisvrouw moet zijn. Zo praat de tijdgeest. Het is geen regel dat vader veel thuis moet zijn wil het goed gaan met de kinderen. Als de kinderen een goede moeder hebben, is er veel gered. Offer je roeping niet op het altaar van het gezin.

Wij leren te strijden voor de overwinning, want hoe kun je overwinnen zonder strijd te leveren? Veel leraren en journalisten zijn erg links-radicaal. Laat je niet overheersen door zulke mensen. Onze vaderen waren strijders en zij hebben ons leren strijden. Zij leerden ons ook orders te gehoorzamen. Gehoorzaamheid was hun niet vreemd, en daar gaan wij mee voort. Als er een signaal klinkt, staat de gemeente paraat. We hebben bijvoorbeeld generaties lang vrijwilligerswerk gedaan. Wie in zijn jeugd aan dit werk heeft meegedaan, blijft dit de rest van zijn leven bij! Op deze manier werken we aan goede gewoonten. Zo krijgen we ook dingen voor elkaar die niemand anders voor elkaar krijgt. Leer de kinderen te werken, dat is iets heel goeds. Willen we dat onze jongeren behouden worden, dan hebben we projecten nodig om hen te activeren. En dan gedijt de jeugd.





Altijd blij


Johan O. Smith ondertekent een aantal van zijn brieven met: “Groeten van je altijd blijde broer, Johan O. Smith.” Ja, zo gaat het als je een plaats hebt gekregen in de hemel! Je hebt een woord van God nodig waaraan je vast kunt houden, en dat gewrichten en merg (de sterkte van de man) kan vaneenscheiden. De gedachten en overleggingen van je hart moeten openbaar worden. Wij kunnen die rust ingaan, die alleen voor diegenen is, die alles aan God hebben overgegeven. Heel het werk gaat die kant op: de rust in! Er kunnen veel dingen zijn die pijn en verdriet geven, maar wij worden bevrijd en gaan een hemels leven binnen. Aan deze verlossing kunnen we vanaf onze jeugd deelhebben, en in onze ouderdom kunnen we er nog naar jagen. Door geloof gaan we tot de rust in en we kunnen van onze jeugd af tot in onze ouderdom een “altijd gelukkige broeder” zijn! Zolang onze blijdschap in God is, zal het zo zijn.

“Maar het pad der rechtvaardigen is als het glanzende morgenlicht, dat steeds helderder straalt tot de volle dag.” Spr. 4:18. Ons pad moet altijd glanzend stralen en voortdurend toenemen in helderheid. Zo is het als je voor de troon van genade leeft. Daar zien we hoe groot onze hogepriester is en we houden vast aan onze belijdenis. De belijdenis van de meeste mensen gaat alleen maar over vergeving van zonden en hulp bij aardse dingen. Maar wij zien dat onze hogepriester veel, veel groter is. Wij worden herschapen van zielse christenen tot mensen met een geestelijk leven, dat onafhankelijk is van de schommelingen van de ziel. We moeten niet heen en weer slingeren als onze ziel heen en weer slingert. Hier moeten wij leren leven door Gods woord in onze gedachten. Dan hebben we een vast punt in ons bestaan. Dan staan we op de rots en hebben blijdschap en vrede in ons leven. “Een bedevaartslied (Noors: een lied bij de feestreizen). Wie op de Here vertrouwen, zijn als de berg Sion, die niet wankelt, maar voor altoos blijft.” Psalm 125:1.





De toegift


De mensen zijn over het algemeen erg bezig met de toegift: wat ze zelf aan voordeel kunnen behalen door God te dienen. Wie het daarom te doen is, is Jezus niet waardig. Deze mensen zullen op een dag te horen krijgen: “Gaat weg van mij, gij werkers der wetteloosheid!” Zo’n gezindheid was Paulus volkomen vreemd. Het zwaartepunt van zijn leven bestond daarin dat hij deel kreeg aan het leven van Jezus, en in het verlangen om gevormd te worden naar zijn beeld. Dit is het verlangen van de bruid. Zonder dit verlangen raken we het spoor kwijt.

“Naar mijn vurig verlangen en hopen, dat ik in geen enkel opzicht beschaamd zal staan, maar dat met alle vrijmoedigheid, zoals steeds, ook nu Christus zal worden grootgemaakt in mijn lichaam, hetzij door mijn leven, hetzij door mijn dood.” Fil. 1:20.

“Maakt u dan niet bezorgd, zeggende: Wat zullen wij eten, of wat zullen wij drinken, of waarmede zullen wij ons kleden? Want naar al deze dingen gaat het zoeken der heidenen uit. Want uw hemelse Vader weet, dat gij dit alles behoeft. Maar zoekt eerst zijn Koninkrijk en zijn gerechtigheid, en dit alles zal u als toegift geschonken worden.” Matt. 6:31-33. Zo moeten we ons discipelschap beginnen, zo moeten we doorgaan en zo moeten we onze loop voleindigen. Dan zullen we niet beschaamd staan als Hij geopenbaard wordt.

Echte discipelen zoeken God om Hemzelf en niet om de toegift. Ze hebben God lief en hebben geen andere motieven. Door die andere beweegredenen krijgt Satan macht. Dan raak je uit de liefde en daarmee uit God. In het natuurlijke begrijpen we heel goed dat het heel slecht is als iemand trouwt omdat daar voor hem of haar iets als toegift aan vast zit. Je kunt van zulke mensen niet zeggen dat ze in de eerste liefde leven. Zulke mensen hebben niet de gezindheid van de bruid.

Wanneer je tegen genadegaven opkijkt, kun je heel gemakkelijk bedrogen worden, en dan word je ook blind voor het werk dat God in de nederige en de geringe doet. “Maar uit Hem is het dat gij in Christus Jezus zijt, die ons van God is geworden: wijsheid, rechtvaardigheid, heiliging en verlossing.” 1 Kor. 1:30. Velen die in deze wereld niets betekenen, zullen in de toekomende wereld tot Gods eer in het oog springen, omdat ze midden in hun geringe en verachte omstandigheden door heiligmaking de deugden van Christus hebben verworven: wijsheid, barmhartigheid, goedheid, enzovoort.

Sommige mensen kunnen van zichzelf denken dat ze niets bijzonders voor elkaar hebben gekregen – ze zijn niet rijk aan aardse goederen en hebben geen opvallende dienst in de gemeente. De waarheid is misschien dat ze thuis een heerlijke man of vrouw en goede kinderen hebben. Dan zou ik willen vragen: heeft u niets voor elkaar gekregen? Dat u zich laat verleiden om te denken dat het zo slecht met u is, komt dat soms doordat u tegen genadegaven opkijkt? Alles wat Paulus naar het vlees geweest was, beschouwde hij als schade ten opzichte van wat het betekent om Christus te winnen. Zo moet het ook voor ons zijn. Niemand moet moedeloos rondlopen, omdat hij of zij door Satan misleid is om tegen genadegaven op te kijken en tegen menselijke grootsheid en eer. Laten we waakzaam zijn en met vreze en beven aan onze behoudenis werken.

Opkijken tegen grootsheid is de zonde van de mensen bij uitstek. Als wij tegen menselijke grootsheid opkijken, zal de geest van de antichrist macht krijgen in de gemeente, en worden we misleid door Satan. In Jezus’ vernedering werd het oordeel weggenomen. Wij moeten er allemaal aan denken dat wij nu leden van zijn vernederd lichaam zijn. Als je je verheft, blijkt daaruit dat Satan macht heeft gekregen in je gedachten. Als je tegen mensen opziet en ze bewondert, ben je ook heel gevoelig voor vleierij, en daardoor zul je gemakkelijk zelf ontsporen. Als leider moet je er extra in oefenen om jezelf te vernederen. “Ik zal niemand naar de ogen zien, en geen mens vleien, want vleien kan ik niet, ras zou mijn Maker mij wegnemen.” Job 32:21-22. Hoeveel mensen hebben het zo? Dit wijst op een rein hart en een godvruchtig leven. Deze levensinstelling is zeer kenmerkend voor hoe mensen het in hun hart hebben als zij God welgevallig zijn.

Wij weten niet wat wij zijn zullen, schrijft Johannes, we weten alleen dat wij Hem gelijk zullen wezen. Dat is voor een discipel voor eeuwig genoeg. Je leeft in een enorm bedrog als je er over na loopt te denken dat je iets zult worden. Dat maakt dat je het doel uit het oog verliest: namelijk dat we Hem gelijk zullen zijn. Brandt deze hoop in je hart dat je Hem zult zien zoals Hij is? Is die hoop levend voor je? Iedereen die het zo heeft, is ermee bezig om zich te reinigen gelijk Hij rein is. Dan ben je zalig en dankbaar in de omstandigheden van je leven.





Laat je niet aanklagen!


“Want de aanklager van onze broeders, die hen dag en nacht aanklaagde voor onze God, is nedergeworpen. Daarom, verheugt u, gij hemelen en wie daarin wonen. Wee de aarde en de zee, want de duivel is tot u nedergedaald in grote grimmigheid, wetende dat hij weinig tijd heeft.” Openb. 12:10 en 12.

Wij zien hier dat de duivel toegang had tot de hemel en de mensen onbeperkt dag en nacht kon aanklagen voor God. God had immers eigenhandig de wet geschreven, die aan Mozes was gegeven, en dit gaf Satan geweldig goede kaarten in handen. God moest hem gelijk geven. “Vervloekt is een ieder die zich niet houdt aan alles wat geschreven is in het boek der wet, om dat te doen. Maar bij de wet gaat het niet om geloof, maar: wie dat doet, zal daardoor leven.” Gal. 3:10 en 12. Niemand was in staat de wet te houden en daardoor was vóór de komst van Christus alle vlees aan de dood overgeleverd. “Christus heeft ons vrijgekocht van de vloek der wet door voor ons een vloek te worden; want er staat geschreven: Vervloekt is een ieder die aan het hout hangt. Zo is de zegen van Abraham tot de heidenen gekomen in Jezus Christus, opdat wij de belofte des Geestes ontvangen zouden door het geloof.” Vers 13-14.

“Ook u heeft Hij, hoewel gij dood waart door uw overtredingen en onbesnedenheid naar het vlees, levend gemaakt met Hem, toen Hij ons al onze overtredingen kwijtschold, door het bewijsstuk uit te wissen, dat door zijn inzettingen tegen ons getuigde en ons bedreigde. En dat heeft Hij weggedaan door het aan het kruis te nagelen: Hij heeft de overheden en machten ontwapend en openlijk tentoongesteld en zo over hen gezegevierd.” Kol. 2:13-15.

Toen Christus voor ons stierf, had hij ons kunnen aanklagen omdat wij een onschuldige hadden gedood: wij hadden de heilige Zoon van God gedood. In plaats van ons aan te klagen heeft Hij het bewijsstuk met zijn inzettingen genomen en dit aan het kruis genageld. Zo stierf – toen Hij aan het kruis van Golgota stierf – ook alle aanklacht tegen ieder mens die zijn toevlucht tot Hem neemt! Op deze manier heeft Hij de overheden en machten ontwapend, ja, Hij heeft ook de Aanklager zelf ontwapend, toen Hij aan het kruis over hem zegevierde. Juist in deze enorme zwakheid, waarin Hij het lijden aan het kruis voelde, overwon Hij deze geweldige machten, die op de hele aarde macht hadden, totdat Christus kwam. Toen Jezus op de derde dag uit de doden opstond, kregen wij een verdediger in de hemel, Jezus Christus, onze Heer. Wij, die afgemat en verdwaald waren, hebben nu oneindige genade en goedheid over ons leven gekregen. Hoor maar wat Titus schrijft: “Want vroeger waren ook wij verdwaasd, ongehoorzaam, dwalende, verslaafd aan velerlei begeerten en zingenot, levende in boosheid en nijd, hatelijk en elkaar hatende. Maar toen de goedertierenheid en mensenliefde van onze Heiland en God verscheen, heeft Hij, niet om werken der gerechtigheid die wij zouden gedaan hebben, maar naar zijn ontferming ons gered door het bad der wedergeboorte en der vernieuwing door de heilige Geest.” Tit. 3:3-5.

Michaël en zijn engelen streden tegen Satan en zijn engelen en wierpen hen uit de hemel, zodat hun plaats daar niet meer werd gevonden. Openb. 12:7-8. Toen heeft Jezus de plaats van Satan ingenomen, en Hij is nu onze verdediger en pleiter bij de Vader. “Mijn kinderkens, dit schrijf ik u opdat gij niet tot zonde komt. En als iemand gezondigd heeft, wij hebben een voorspraak bij de Vader, Jezus Christus, de rechtvaardige.” 1 Joh. 2:1. Daarom kunnen wij ons verheugen en verblijden, nu wij met Hem in de hemel zijn geplaatst. “God echter, die rijk is aan erbarming, heeft om zijn grote liefde, waarmede Hij ons heeft liefgehad, ons, hoewel wij dood waren door de overtredingen, mede levend gemaakt met Christus – door genade zijt gij behouden – en heeft ons mede opgewekt en ons mede een plaats gegeven in de hemelse gewesten, in Christus Jezus, om in de komende eeuwen de overweldigende rijkdom zijner genade te tonen naar zijn goedertierenheid over ons in Christus Jezus.” Ef. 2:4-7.

Zolang onze gezindheid op de hemel gericht is, heeft de geest van de aanklager geen macht over ons. Daarom staat er dat de God van de vrede weldra de satan onder onze voeten zal vertreden. Rom. 16:20. Op het moment dat wij wedergeboren worden en een nieuwe gezindheid en een rein hart krijgen, verliest de geest van de aanklager zijn macht. Satan is immers de Aanklager. Wie overwint, zal God maken tot een zuil in Gods tempel. Openb. 3:12. Wat moeten wij dan overwinnen? De zonde! Jawel, maar wij moeten allereerst de aanklager overwinnen, zodat hij geen macht meer over ons heeft! Dan zijn wij werkelijk vrij en met Jezus Christus in de hemel geplaatst!

Ook in de gemeente hebben we vaak gezien hoe Satan de gedaante van een engel van het licht kan aannemen. Hij bekleedt zich graag met de mantel der liefde en der gerechtigheid. Dan zegt hij: “Ja, maar het moet wel rechtvaardig zijn! Rechtvaardig tot in het kleinste detail!” Op die manier probeert hij veel mensen in twijfel te houden, zodat zij niet geloven dat zij door de overwinning van Jezus vrij zijn gemaakt van al die aanklacht. Wie naar de aanklager luistert, wordt bezwaard en bedrukt. Alleen mensen die rein van hart zijn, kunnen in geest en waarheid duidelijk maken wat rechtvaardig is.

Een duidelijk teken dat de geest van de aanklager aan het werk is, is dat er onrust en onzekerheid ontstaat. De Schrift vermaant ons alles te toetsen en aan het goede vast te houden. 1 Tess. 5:21. Mensen die aan de aanklager toegeven, twijfelen aan alles en houden nergens aan vast. Ik weet niets wat iemand meer uitholt en leeg maakt van binnen dan juist de geest van de aanklager. Daarom moeten we waken als voor het vuur van de hel om deze geest niet in ons hart toe te laten. De aanklager kan alleen aardse personen lastig vallen. Als wij met Jezus Christus in de hemel zijn gezet, zijn wij in waarheid vrij van deze verschrikkelijke geest. De geest van de aanklager is ontzaglijk brutaal. Zelfs het leven van de meest heilige mensen kan hij met minachting en geringschatting afschilderen. Zelfs de Meester ontkwam hier niet aan. Judas maakte Jezus tot een verkwister, iemand die verspilde wat voor de armen bestemd was. Zóveel voor jezelf besteden…! Judas vond het rechtvaardig om de Meester zelf voor dertig zilverlingen te verkopen! De geest van de aanklager was in zijn hart gekomen. Daarna ging hij weg, in de nacht. De vorst der duisternis kan alleen in het duister opereren. In het heerlijke zonlicht van God heeft hij geen macht. Wie met Jezus is opgewekt en in de hemel geplaatst, is voor eeuwig vrij van deze geest, die de mensenkinderen tientallen eeuwen heeft gekweld!

Jakobus noemt het werk van de aanklager wijsheid die van beneden komt. Die is ongeestelijk, duivels en demonisch. In het licht kunnen wij elkaar vermanen en terechtwijzen. Als wij iets opmerken, kunnen we de richtlijn van Jezus in Matt. 18:15 ter harte nemen: “Indien uw broeder zondigt, ga heen, bestraf hem onder vier ogen. Indien hij naar u luistert, hebt gij uw broeder gewonnen.”

Ook Jezus’ gelijkenis van de onbarmhartige slaaf moeten wij ernstig ter harte nemen. De man aan wie die onoverkomelijke schuld was kwijtgescholden, kwam in deze afschuwelijke geest van aanklacht zijn medeslaaf tegen. “Toen die slaaf wegging, trof hij een zijner medeslaven aan, die hem honderd schellingen schuldig was, en hij greep hem bij de keel en zei: Betaal wat gij schuldig zijt.” Matt. 18:28. We zien duidelijk hoe Jezus over deze zaak dacht: “En zijn meester werd toornig en gaf hem in handen van de folteraars, totdat hij hem al het verschuldigde zou betaald hebben. Alzo zal ook mijn hemelse Vader u doen indien gij niet, een ieder zijn broeder, van harte vergeeft.” Vers 24-35.

Paulus vermaande Timoteüs te jagen naar geloof, liefde en andere deugden van Christus. Hij beschuldigde of verweet hem niet dat hij te weinig van deze deugden had. Hij was tevreden met hem zoals hij was, en vroeg hem in deze goede ontwikkeling door te gaan. Paulus was er een meester in om nooit te beschuldigen of te verwijten. Hij had geweldig veel hoop voor de mensen, ook al zag hij dat er het een en ander ontbrak. Hij geloofde in hun goede gezindheid, en hij geloofde dat hij hen samen met hem in heerlijkheid kon stellen, als hij maar meer aan hen kon werken. De geest van de aanklager daarentegen wil altijd de goede bedoelingen van anderen in twijfel trekken. “Ja, ja, dat is wel waar, maar…” Waar de geest van de aanklager is, is altijd onrust en wantrouwen.

Dat wij het nu zo goed hebben in de gemeente, komt in hoofdzaak doordat de geest van de aanklager onder onze voeten is vertreden. Daardoor hebben wij verlossingsvreugde, blijdschap en innige gemeenschap met elkaar. Waar we de geest van de aanklager bespeuren, moeten we die altijd hard weerstaan. Op die manier blijft de gemeente met Hem opgewekt en in de hemelen geplaatst, hoog verheven boven de machten der duisternis.

Paulus vraagt: “Wie zal uitverkorenen Gods beschuldigen?” Rom. 8:33. Ja, wie durft dat, terwijl Jezus voor hen is gestorven, met hen is opgestaan en leeft om voor hen te bidden! Wat is het dan ver weg om zo’n broeder te durven aanklagen! Als iemand je aanklaagt, kun je de vraag stellen: “Welke zonde heb ik begaan, waarvoor Jezus niet is gestorven?” Wanneer je de neiging hebt jezelf aan te klagen, stel jezelf dan diezelfde vraag. Zo wordt de aanklager ook uit de hemel van jouw hart geworpen. In deze strijd heb je Michaël en zijn engelen en de hele hemel aan je zijde om hem uit je eigen hart te werpen.

Satan komt niet alleen om anderen te veroordelen, maar ook om ons geweten te veroordelen en het ons op die manier heel moeilijk en zwaar te maken. Er is immers geen veroordeling voor hen die in Christus Jezus zijn. Rom. 8:1. Dan ervaren we dat de wet van de Geest van het leven ons in Christus Jezus vrijmaakt van de wet van de zonde en van de dood. Op die manier wordt ook ons bewustzijn gereinigd van dode werken om de levende God te dienen. Hebr. 9:14.

Hebben we de gezindheid van de Geest, dan hebben we overwinning en kan de eis der wet in ons worden vervuld. Daarom zijn wij geen schuldenaars van het vlees. We worden verlost van de zonde in het vlees en kunnen gebruikt worden als wapens der gerechtigheid ten dienste van God. Wij hebben kracht om Satans kop te vermorzelen waar hij aan het werk is. Hij moet vluchten en waar wij zijn krijgt hij geen macht.

Veel mensen hebben niet zo veel inhoud, en daarom ook niet zo veel positiefs om over te praten. Daarom komen ze ook gemakkelijk in een negatieve gedachtegang. Hier hebben wij een heerlijke taak om wisselwachters te zijn! We moeten niet verwijten of aanklagen, maar de mensen helpen en hun gedachten leiden naar wat eeuwigheidswaarde heeft. Liefde en zorgzaamheid zijn als een uitgestoken hand om de mensen tot een leven in God te brengen. In onze dienst in de gemeente is behoefte aan vermaning en terechtwijzing, maar we moeten nooit iemand verwijten maken. Alle verwijt komt van de aanklager, en zorgt alleen maar voor onvrede en voor een akelige stemming.

Als iemand van de geest van de aanklager bevrijd wordt, is het alsof eeuwige deuren opengaan en de Here der heerlijkheid komt in hart en gedachten binnen. Het leven wordt geweldig heerlijk en goed! Ik herinner me hoe mijn hart in brand werd gezet toen Sigurd Bratlie hierover onderricht gaf in een van zijn bijbelstudies. Het werd heel levend, het was fantastisch om dit licht te krijgen. Ik weet nog goed hoe het geloof in mijn hart begon te branden, dat ik voor eeuwig vrij kon worden van deze geest van aanklacht. Dat maakte mij heel werkzaam in het geloof. Ik herinner me dat we met meerdere jonge broeders de hele nacht opbleven om over deze dingen te praten. Het was zo levend en ons hart was zo vervuld van blijdschap, dat het voelde alsof we met deze heerlijke waarheden wel door gepantserd staal konden gaan. Wie van deze geest vrij wordt, kan zich iedere dag verblijden. Het is alsof de wereld herboren wordt. Je krijgt geloof in Gods liefde in Jezus Christus. Alles wat God doet, is uit goedheid, al kunnen wij niet alles begrijpen van zijn omvangrijke en veelzijdige bestuur!





De Geest van geloof


“In den beginne schiep God de hemel en de aarde. De aarde nu was woest en ledig en duisternis lag op de vloed, en de Geest Gods zweefde over de wateren. En God zei: Er zij licht; en er was licht.” Gen. 1:1-3. God was dus de eerste die in de Geest van geloof sprak! Dit was zijn eerste werk waarvan wij weten. “Er zij licht!” In dezelfde Geest van geloof heeft Hij ook tot ons gesproken! “Want de God die gesproken heeft: Licht schijne uit het duister, heeft het doen schijnen in onze harten, om ons te verlichten met de kennis der heerlijkheid Gods in het aangezicht van Christus.” 2 Kor. 4:6. Dit geeft ons, die in Hem geloven, geweldige hoop dat zijn scheppende krachten een groot verlossingswerk in ons binnenste zullen doen. Omdat God zelf heeft geboden dat licht uit het duister moest schijnen, begrijpen wij dat God de verlossing in geen enkel opzicht laat afhangen van onze toerusting en mogelijkheden als mens. Hij weet dat er in ons vlees geen goed woont (Rom. 7:18) en dat “de gezindheid van het vlees vijandschap is tegen God, want het onderwerpt zich niet aan de wet Gods; trouwens het kan dat ook niet: zij die in het vlees zijn, kunnen Gode niet behagen.” Rom. 8:7-8. Midden in deze duisternis en onmacht, waarin de mensheid sinds de zondeval leeft, heeft God het licht geboden om uit deze duisternis te schijnen. “Maar wij hebben deze schat in aarden vaten, zodat de kracht, die alles te boven gaat, van God is en niet van ons: in alles zijn wij in de druk, maar niet in het nauw; om raad verlegen, maar niet radeloos; vervolgd, maar niet verlaten; ter aarde geworpen, maar niet verloren.” 2 Kor. 4:7-9.

Wat een kracht werd er openbaar door het leven van Paulus! U kunt aan precies dezelfde kracht en hetzelfde overvloedige leven deel krijgen. Het evangelie stelt geen beperkingen aan wat wij kunnen bereiken van alles wat in God is. Wil dit in het leven van ieder afzonderlijk werkelijkheid worden, dan is de dood van Christus nodig. Dat is een machtig wapen tegen alle hartstochten en begeerten in ons vlees, die dit verlossingswerk willen tegenhouden. Daarom schrijft Paulus ook juist over dit geheimenis verder: “Te allen tijde het sterven van Jezus in het lichaam omdragende, opdat ook het leven van Jezus zich in ons lichaam openbare. Want voortdurend worden wij die leven, aan de dood overgeleverd, om Jezus’ wil, opdat ook het leven van Jezus zich in ons sterfelijk vlees openbare. Zo werkt dan de dood in ons, maar het leven in u. Maar nu wij dezelfde Geest des geloofs hebben, gelijk geschreven staat: Ik heb geloofd, daarom heb ik gesproken, geloven ook wij, en daarom spreken wij ook. Immers wij weten dat Hij, die de Here Jezus opgewekt heeft, ook ons met Jezus zal opwekken en met u vóór zich stellen. Want het geschiedt alles om uwentwil, opdat de genade toeneme en door steeds meerderen overvloediger dank worde gebracht ter ere Gods.” 2 Kor. 4:10-15.

Als je aan de mogelijkheden denkt die openliggen voor wie het nieuwe verbond is ingegaan, heb je reden jezelf te onderzoeken en op de proef te stellen of je wel in het geloof bent. 2 Kor. 13:5. Het geloofsvuur moet fel branden in jouw hart, in jou die een hemelse roeping hebt. Denk eens aan de beloften die God jou heeft gegeven! Neem Gods woord tot je en laat je hart ontbranden voor de heerlijke toekomst die God jou heeft toebedacht. Zie je hemelse erfenis onder de heiligen, nu in deze tijd en in alle eeuwigheid.

Wat in het oude verbond geschreven is, werd tot ons onderricht geschreven, opdat wij in de weg der volharding en van de vertroosting der Schriften de hoop zouden vasthouden. Rom. 15:4. In vertrouwen op God trad David op Goliat toe, toen die het leger van God hoonde. Toen hij bij het leger kwam, vroeg hij de mannen die bij hem stonden: “Wat zal men de man doen, die de Filistijn daar verslaat en de smaad van Israël afwentelt? Wie toch is deze onbesneden Filistijn, dat hij de slagorden van de levende God tart?” Een van de Israëlieten zei: “Wie hem verslaat, die zal de koning grote rijkdom schenken, hij zal hem zijn dochter geven en zijn familie vrijstellen van lasten in Israël.” 1 Sam. 17:25-26. David was zelf een arme herder; zijn vader Isaï was oud en zwak. Hij had acht zonen, dus er was na zijn dood geen grote erfenis te verdelen. Davids hart stond in brand voor God en Gods eer. Hij schaamde zich ervoor dat niemand in God geloofde en naar voren stapte om deze reus, die Israël bespotte, het zwijgen op te leggen. Door deze Geest van geloof kwam hij in Gods werkingen terecht, en verwierf een eeuwige naam samen met God. Daar verzekerde hij zich van zijn toekomst voor tijd en eeuwigheid. Hij trad naar voren in de Geest van geloof en kracht, met alleen maar een slinger en zijn wapens in een herderstas. Het is toch ongelooflijk dat de steen precies het voorhoofd van Goliat raakte!

Nu is de beurt aan ons! Wij hebben ook onze wapens in onze samenkomsttas! Iedere steen die in de Geest van geloof wordt weggeslingerd, raakt precies de juiste plek. De Geest van geloof is altijd het handelsmerk van de heiligen geweest. Door die Geest hebben de heiligen geweldige dingen bereikt. “Door het geloof heeft Mozes Egypte verlaten zonder de toorn van de koning te duchten. Want hij bleef standvastig, als ziende de Onzienlijke. Door het geloof heeft hij het Pascha gehouden en het bloed doen aanbrengen, opdat de verderver hun eerstgeborenen niet zou aanraken. Door het geloof zijn zij door de Rode Zee gegaan als over droog land, terwijl de Egyptenaren, toen zij het ook beproefden, verzwolgen werden. Door het geloof zijn de muren van Jericho neergestort, nadat het volk er zeven dagen lang omheen getrokken was. Door het geloof is Rachab, de hoer, niet met de ongehoorzamen omgekomen, daar zij de verspieders met vrede had opgenomen. En wat moet ik nog verder aanvoeren? Immers de tijd zou mij ontbreken, als ik ging verhalen van Gideon, Barak, Simson, Jefta, David en Samuël en de profeten, die door het geloof koninkrijken onderworpen, gerechtigheid geoefend, de vervulling der belofte verkregen hebben, muilen van leeuwen dichtgesnoerd, de kracht van het vuur gedoofd hebben. Zij zijn aan scherpe zwaarden ontkomen, in zwakheid hebben zij kracht ontvangen, zij zijn in de oorlog sterk geworden en hebben vijandige legers doen afdeinzen. Vrouwen hebben haar doden uit de opstanding terugontvangen, anderen hebben zich laten folteren en van geen bevrijding willen weten, opdat zij aan een betere opstanding deel mochten hebben.” Hebr. 11:27-35.

Alleen in gemeenschap met God hebben wij toekomst. Al het overige vergaat op een dag tot as. Wil je een toekomst in Gods koninkrijk verwerven, kom dan in dezelfde Geest en hetzelfde vuur van geloof als waarin David was. Laat jouw hart in brand zetten door Gods koninkrijk en strijd voor Gods eer. Dan zul je ook ervaren dat de Here voor jou strijdt. Daarom is het nodig dat wij, die in de afsluitingstijd leven, ons vullen met dezelfde Geest van geloof. Die verjaagt alle duisternis, ongeloof en twijfel, en wij ervaren dat God onze dienst in rijke mate zegent. Wij worden daadkrachtig en besluitvaardig. Zulke geloofsmannen en geloofsvrouwen zijn werkelijk nodig in deze eindtijd; broeders en zusters die hun vertrouwen op God hebben gesteld en zich hebben laten vervullen met de heilige Geest. Zij zullen aan de spits staan in de strijd die gevoerd wordt om de gemeente vooruit te helpen, zodat Hij de gemeente voor zich kan plaatsen, stralend, zonder vlek of rimpel of iets dergelijks, zó dat zij heilig is en onbesmet. Ef. 5:27.





De eerste liefde


“Maar Ik heb tegen u, dat gij uw eerste liefde verzaakt hebt. Gedenk dan, van welke hoogte gij gevallen zijt en bekeer u en doe (weer) uw eerste werken. Maar zo niet, dan kom Ik tot u en Ik zal uw kandelaar van zijn plaats wegnemen, indien gij u niet bekeert.” Openb. 2:4-5.

We kunnen de vraag stellen: wanneer val je uit de eerste liefde? De leider van de gemeente in Efeze had veel verdragen omwille van de naam van Jezus, en hij was niet moe geworden. Jezus beschuldigt hem niet voor zijn werken – die waren allemaal goed. “Ik weet uw werken en inspanning en uw volharding en dat gij de kwaden niet kunt verdragen en hen op de proef gesteld hebt, die zeggen, dat zij apostelen zijn, maar het niet zijn, en dat gij hen leugenaars hebt bevonden.” Vers 2. Hij was dus een bijzonder goede dienaar van de gemeente. Al deze goede werken waren gedaan omwille van de naam van Jezus, maar nu dacht hij niet langer alléén aan de naam van Jezus. Hij begon ook een beetje aan zichzelf te denken in zijn dienst voor God. Dáárvoor wilde de Inspecteur op Patmos hem wakker maken, en dáárvan moest hij zich bekeren.

Stel: in een bloeiende gemeente, waar misschien meerdere mensen veel geld verdienen, zit de dienaar van de gemeente misschien wat krapper in zijn aardse goederen. Dan kan bij hem gemakkelijk de eis ontstaan dat die anderen iets voor hem moeten doen om hem enigszins te ondersteunen. Dan moet hij zich aan het woord in Hebr. 13:5-6 houden: “Laat uw wijze van doen onbaatzuchtig zijn, weest tevreden met wat gij hebt. Want Hij heeft gezegd: Ik zal u geenszins begeven, Ik zal u geenszins verlaten. Daarom kunnen wij met vertrouwen zeggen: De Here is mij een helper, ik zal niet vrezen; wat zou een mens mij doen?”

Bezorgdheid over levensonderhoud is een gevaarlijke strik in het leven van een mens. Je kunt dan gemakkelijk tot gedachten komen als: “Wie plant wel een wijngaard zonder de vrucht daarvan te eten.” En: “Ik heb meer gearbeid dan zij allen.” Als je dan vergeet dat Paulus doorgaat met: “Maar niet ik, maar de genade die met mij is”, kom je al gauw onder de wet en krijg je eisen naar anderen. “Heb ik jullie dan niet alle jaren door gediend en geholpen? Jullie zouden bij mij op bezoek moeten komen, ik heb jullie toch gebaard en ik heb jullie goede raad gegeven.” Als je zo denkt, leef je niet langer door de genade. Dan is het iets wat “ik” heb gedaan, en dat bewijst dat ik mij druk maak over mijn eigen naam. Dit verschrikkelijke proces was bij de dienaar van de gemeente Efeze begonnen en daarvan moest hij zich bekeren.

Als we kijken we naar de leider van de gemeente in Sardes, dan Jezus zegt ook tegen hem: “Dit zegt Hij, die de zeven Geesten Gods en de zeven sterren heeft: Ik weet uw werken, dat gij de naam hebt, dat gij leeft, maar gij zijt dood.” Hij was helemaal dood wat betreft het bewaren van de naam van Jezus. Hij dacht alleen maar aan zijn eigen naam in al zijn doen en laten in de gemeente. Hij krijgt de vermaning om zich te bekeren en het overige te versterken dat dreigde te sterven.

“Maar gij hebt enkele personen te Sardes, die hun klederen niet hebben bezoedeld, en zij zullen met Mij in witte klederen wandelen, omdat zij het waardig zijn.” Openb. 3:4. Wat die witte klederen zijn, legt Paulus uit in Kol. 3:12: “Doet dan aan, als door God uitverkoren heiligen en geliefden, innerlijke ontferming, goedheid, nederigheid, zachtmoedigheid en geduld.” Dus het zijn de deugden die de dienstkleding vormen voor dienaren van Jezus Christus. De deugden zijn de witte klederen. We moeten ervoor oppassen dat we ons niet gaan bezig houden met onze eigen naam, zodat deze kleren worden bezoedeld door ijdel eerbejag. Ook afgunst ligt niet ver weg wanneer je je bekommert over je eigen naam.

De eerste werken van de engel der gemeente te Efeze waren misschien niet gedaan met dezelfde wijsheid die hij later in zijn leven en dienst had, maar ze waren gedreven door een innerlijke liefde tot Jezus, waarbij alles werd gedaan omwille van de eer van Jezus. Daarom waren ze kostbaar voor God. Je kunt grote opwekkingen teweegbrengen en grote dingen doen voor God, maar niets van wat je doet heeft zin, wanneer Jezus desondanks moet zeggen: “Ga weg van mij, jullie die onrecht hebben gedaan.” We begrijpen dat dit onrecht bestond in de zorg voor hun eigen naam. Daarom waren ze dood voor het spreken van de Meester en daarom kende Jezus hen niet langer.

Wanneer broeders die dienen en een geweldige ontwikkeling doormaken in wijsheid en inzicht, uit hun eerste liefde raken, zodat de mensen gaan merken dat ze meer zorg hebben voor zichzelf dan voor de naam die ze moesten dienen, dan worden deze mensen vaak erg teleurgesteld. Ze voelen de onrechtvaardigheid daarvan, en dan verkilt de liefde ook bij hen. Wie volhardt tot het einde zal behouden worden. Als mijn liefde verkilt vanwege de zonden van anderen, dan laat dat zien dat ik alleen maar menselijke liefde heb. Als ik in de eerste liefde ben, heb ik goddelijke liefde, en dan kan ik als God zijn, die zijn zon laat opgaan over bozen en goeden. Zulke mensen hebben het altijd goed en zij gaan er altijd mee door om licht en warmte te geven. Daarom is het voor ieder afzonderlijk van ons van levensbelang dat we bewaard blijven in de eerste, brandende liefde tot Jezus. Wie in de liefde is, is in God, waar geen kwaad hem kan bereiken. Daar kunnen we niet in een strik van de duivel vallen, of ons gaan bezighouden met het zoeken van eer. Daar is een voortdurend verlangen om vooruit te komen in het licht en in de warmte. Wie in God zijn, bezoedelen hun klederen niet; zij zijn in de eerste, goddelijke liefde.

“Maar gij, geliefden, bewaart uzelf in de liefde Gods, door uzelf op te bouwen in uw allerheiligst geloof en door te bidden in de heilige Geest, verwachtende de ontferming van onze Here Jezus Christus ten eeuwigen leven.” Judas:20-21. Hier garandeert de apostel dat wie zichzelf opbouwt in zijn allerheiligst geloof en bidt in de heilige Geest, tot het einde toe zal volharden, de verlossing in Jezus Christus zal ervaren en mee zal gaan bij de opname.

“Toen zij dan de maaltijd gehouden hadden, zei Jezus tot Simon Petrus: Simon, zoon van Johannes, hebt gij Mij waarlijk lief, meer dan dezen? Hij zei tot Hem: Ja Here, Gij weet, dat ik U liefheb. Hij zei tot hem: Weid mijn lammeren. Hij zei ten tweeden male weer tot hem: Simon, zoon van Johannes, hebt gij Mij waarlijk lief? En hij zei tot Hem: Ja Here, Gij weet het, dat ik U liefheb. Hij zei tot hem: Hoed mijn schapen. Hij zei ten derden male tot hem: Simon, zoon van Johannes, hebt gij Mij lief? Petrus werd bedroefd, dat Hij voor de derde maal tot hem zei: Hebt gij Mij lief? En hij zei tot Hem: Here, Gij weet alles, Gij weet, dat ik U liefheb. Jezus zei tot hem: Weid mijn schapen!” Joh. 21:15-17.

Je moet als herder voor degenen die je dient niet een zodanige liefde krijgen, dat je ze niet de waarheid kan zeggen. Dat je misschien wel ziet dat het niet zo goed met ze is, maar dat je zoveel ‘van ze houdt’ en dat er zoveel menselijke banden zijn die je aan elkaar verbinden, dat het moeilijk is om die banden los te maken. In zulke verhoudingen krijg je in de gaten dat het pijn en lijden zal betekenen voor jezelf en de mensen die je moet helpen, wanneer je ze aan God gaat binden. Hier moeten wij ons aan de waarheid houden in liefde. Je moet ze aan God overgeven en een dusdanige zorg voor ze hebben, dat je hun menselijkheid kunt ontmaskeren en dat je ze kunt laten zien wat juist is en wat God werkt, zelfs al doet dat pijn en zelfs als ze je vijand zouden worden. Door zo te dienen zal de herder respect krijgen, en in de regel zal hij ze kunnen winnen voor het koninkrijk der hemelen.

Ook op dit gebied moeten we verder bouwen op wat er vanaf het begin is geweest. Johan O. Smith schrijft in een van zijn brieven het volgende aan zijn broer Aksel: “Het is mij altijd een vreugde geweest om van je te horen, en zo zal het na deze ook blijven. Toch staat die blijdschap niet boven de waarheid zelf, zodat ik die niet zou kunnen offeren omwille van de waarheid. Maar omdat de waarheid van Christus mij zo kostbaar is geworden, is ook iedere broeder en zuster die uit de waarheid is, kostbaar voor mij geworden. En als mijn ootmoed de gemeenschap in Christus Jezus kan bevorderen, dan is het voor mij een vreugde des harten om mij zelfs daar te verootmoedigen waar ik in de ijver van Christus heb gevochten om de waarheid naar voren te krijgen.”

Onze liefde tot Jezus, die de waarheid is, moet altijd groter zijn dan de liefde voor onszelf en de mensen die wij moeten dienen. Wanneer dat niet zo is, gaat zo’n dienaar dood op dezelfde manier als de engel in Sardes. Ik heb meegemaakt dat broeders met een heerlijke dienst hun herderdienst opgaven vanwege banden met een vleselijke broeder. Wat een schande en wat een smaad zal zulke mensen volgen in alle eeuwigheid!

Wanneer wij in de eerste liefde zijn, verdiepen we ons in de volmaakte wet van de vrijheid. Iedereen die dat doet, wordt zalig in zijn doen. “Maar wie zich verdiept in de volmaakte wet, die der vrijheid, en daarbij blijft, niet als een vergeetachtige hoorder, maar als een werkelijke dader, die zal zalig zijn in zijn doen.” Jak. 1:25.

Mensen met zo’n instelling hebben liefde voor waar ze mee bezig zijn. Zulke mensen zijn dankbaar en zij worden geen vergeetachtige hoorders. Er zijn veel goede ouders met kleine kinderen, maar we zien toch dat ze niet allemaal zalig zijn in hun doen. Wat zij doen, doen ze meer vanwege wet en plicht, dan uit liefde voor hun werk. Wanneer je je verdiept in de volmaakte wet van de vrijheid, ben je ook gezalfd met de heilige Geest. De eerste vrucht van de geest is blijdschap – je wordt gelukkig in je omstandigheden. Zulke mensen verheugen zich over de klaargelegde werken die ze zien wanneer God hun meer licht geeft – de werken die God voor ze heeft klaargelegd, om daarin te wandelen. Door die werken worden ze gevormd en herschapen tot lof van zijn heerlijkheid. Dit is een werk van genade.

“Door genade zijt gij behouden, en dat niet uit uzelf”, staat er. Als het door genade is, komt er dankbaarheid en bewondering voor wat God in een arme ziel heeft kunnen doen. Hier komen we het grootste van alle wonderen tegen: wij kunnen herschapen worden en gelijkvormig worden aan het beeld van zijn Zoon. En dat gebeurt allemaal in de harten van wie vast staan in de eerste liefde, in overgave aan de bruidegom van hun ziel!





Een waarschuwing


De ware broederschap is lange tijd bewaard gebleven onder een bedekking van smaad. Ze ontstond door de oprechte behoefte aan godsvrucht van eenvoudige broeders, en zij dienden elkaar in liefde, respect en dankbaarheid. In onze tijd is de gemeente groot geworden. In veel opzichten is ze als de stad op de berg geworden, die niet verborgen kan blijven.

Vanzelfsprekend kleeft er ook een gevaar aan dat de gemeente zo groot en zichtbaar is geworden. De gemeente kan daardoor ook begaafde personen aantrekken die door hun kennis en bekwaamheid makkelijk de leer oppakken. Misschien hebben zij het spreken met wijsheid en kennis als genadegave ontvangen, maar het ontbreekt ze aan liefde. Wanneer zulke personen macht krijgen en vanwege hun genadegaven en aardse posities leiders worden in de gemeente, gaat de gemeente te gronde. Zo is het nooit onder ons geweest, en wij moeten er ook voor waken dat het niet zo wordt. Wanneer er onder ons mensen opstaan, die grote genadegaven hebben en die goed kunnen spreken, maar die het leven waarover ze spreken niet leven, dan moeten er broeders en zusters zijn die het bedrog kunnen ontmaskeren, zodat zulke mensen door hun begaafdheid geen macht en vertrouwen krijgen in de gemeente. Als dat zou gebeuren, zou het beter zijn dat de gemeente geheel te gronde ging, dan dat ze blijft bestaan als een bedrog voor mensen die van de zonde af willen. Zo had broeder Sigurd Bratlie het ook in zijn hart toen hij de gemeente toesprak na het heengaan van broeder Elias Aslaksen. “Maar,” voegde hij eraan toe, “ik geloof niet dat het zo zal gaan; ik geloof dat de gemeente zal standhouden totdat Jezus ons thuishaalt.” Precies zó heb ik het ook in mijn hart.

Nu de gemeente zo groot en bekend is geworden, kan bij velen de wens ontstaan om een nieuw type leiders onder ons – mensen met een opleiding, leiderschapservaring en een sociaal profiel dat bij een leidersfunctie past en bij de wereld om ons heen. Zulke criteria zijn in de gemeente nooit gehanteerd. Het is altijd zo geweest, dat God in de gemeente mensen aanstelt die een godvruchtig leven hebben geleid, en die door hun godsvrucht en het leven dat ze leiden, vertrouwen hebben gewonnen in de harten van de mensen. God kijkt immers naar het verborgene en Hij verkiest mensen in overeenstemming met de roeping, die hij ieder afzonderlijk gegeven heeft en de godsvrucht en de trouw die ieder afzonderlijk heeft betoond. Hij laat zich niet, zoals veel mensen vaak doen, misleiden door uiterlijke glans. We hebben een eeuwige les in de geschiedenis van Samuël toen hij David tot koning moest zalven. Hij werd enigszins misleid door het uiterlijk en hij dacht verkeerd – niet zoals God er tegenaan keek.

“Toen zij binnenkwamen, en hij Eliab zag, dacht hij: Zeker staat hier voor de Here zijn gezalfde. Maar de Here zei tot Samuël: Let niet op zijn voorkomen noch op zijn rijzige gestalte, want Ik heb hem verworpen. Het komt immers niet aan op wat de mens ziet; de mens toch ziet aan wat voor ogen is, maar de Here ziet het hart aan.” 1 Sam. 16:6-7.

Door de overvloed en welvaart in de samenleving is er ook een grotere mate van vrijheid dan vroeger. Zoals altijd moeten we ook nu ons afvragen wat godsvrucht is, zodat de vrijheid niet gebruikt wordt als aanleiding voor het vlees. “Want gij zijt geroepen, broeders, om vrij te zijn; gebruikt echter die vrijheid niet als een aanleiding voor het vlees, maar dient elkaar door de liefde.” Gal. 5:13.

De gemeente is een beweging in beweging. Wat betreft uiterlijke dingen hebben we helemaal vanaf het begin gezien dat de wereld in verandering is. Wij veranderen ook als het om zulke dingen gaat. Toch moeten wij waken en weerhouden, zodat wij bij nieuwe ontwikkelingen in de wereld niet voorop lopen. Ik bedoel in dit verband natuurlijk geen dingen, die met de ontwikkeling van de zonde te maken hebben, maar met de natuurlijke materiële en technologische ontwikkeling en de levensstandaard die normaal is in het land waar je woont.

Gods woord, het woord van het leven, is het eeuwige woord, waaraan we tot het einde toe vast moeten houden. Er zijn altijd mensen geweest die zich heel erg bezig hielden met de uiterlijke vorm en die meenden dat daarin de essentie van het evangelie lag. Paulus schrijft over zulke mensen dat ze een zwak hebben voor geschillen en haarkloverijen en dat zij eigenlijk de waarheid uit het oog verloren hebben. 1 Tim. 6:4-5. Daarom vermaant Paulus ons ook dringend om niet te ontsporen in zulke uiterlijke dingen.

“Laat dan niemand u blijven oordelen inzake eten en drinken of op het stuk van een feestdag, nieuwe maan of sabbat, dingen, die slechts een schaduw zijn van hetgeen komen moest, terwijl de werkelijkheid van Christus is. Laat niemand u de prijs doen missen door gewilde nederigheid en engelenverering, als ingewijde in wat hij heeft aanschouwd, zonder reden opgeblazen door zijn vleselijk denken, terwijl hij zich niet houdt aan het hoofd, waaruit het gehele lichaam, door pezen en banden ondersteund en samengehouden, zijn goddelijke wasdom ontvangt.” Kol. 2:16-19.

Het wordt iets heel anders, wanneer er sprake is van het heilige gebod! Dan gebruikt Paulus krachtige uitdrukkingen om de gemeente op de goede weg te houden en zich niet te laten misleiden door valse beloften over een vrijheid, die buiten de vrijheid ligt die je aan het kruis verkrijgt. Let eens op wat hij aan Timoteüs schrijft: “Ik beveel voor God, die alle leven wekt, en voor Christus Jezus, die de goede belijdenis voor Pontius Pilatus betuigd heeft, dat gij dit gebod onbevlekt en onberispelijk handhaaft tot de verschijning van onze Here Jezus Christus.” 1 Tim. 6:13-14.

Iedereen die een verlangen heeft om godvruchtig te leven, moet ook ernstig ter harte nemen hoe de Schrift vermaant in verband met zonden die met ontucht te maken hebben. Niemand moet van zichzelf denken dat hij zo sterk is of dat men zo’n geweldige overwinnaar is op dit gebied. Daarentegen behoor je in vreze te wandelen en je van je zwakheid bewust te zijn. Daardoor kun je veel strikken ontlopen. Het zijn dezelfde mensen die met Christus zijn opgewekt, die zo krachtig vermaand worden in Kol.3:5-6: “Doodt dan de leden, die op de aarde zijn: hoererij, onreinheid, hartstocht, boze begeerte en de hebzucht, die niet anders is dan afgoderij, om welke dingen de toorn Gods komt.” Er bestaat geen twijfel over dat Gods toorn op deze zonden rust. Ze horen bij de werken van het vlees, die voor iedereen duidelijk zouden moeten zijn. Gal.5:19. Het is onze roeping om zo geheel bevrijd te worden van alle macht van de duisternis, dat we voorgoed het koninkrijk van Gods geliefde Zoon toebehoren. Kol.1:13. Het is niet de bedoeling dat zulke lage zonden ons beheersen, zodat Gods toorn over ons komt. “hoe gij u van de afgoden tot God bekeerd hebt, om de levende en waarachtige God te dienen, en uit de hemelen zijn Zoon te verwachten, die Hij uit de doden opgewekt heeft, Jezus, die ons verlost van de komende toorn.” 1 Tess. 1:9-10.

“Er zijn geboden midden in de vrijheid. Er is een kruis midden in het evangelie. Er is een verlangen in de rust, en zelfs in de bereikte zegen ligt een jacht. Onophoudelijk voorwaarts, voorwaarts, voorwaarts.” Zo schreef Johan O. Smith in een van zijn brieven, en zo heeft de bruid van Christus het ook vandaag de dag.

“Alles is mij geoorloofd, maar niet alles is nuttig. Alles is mij geoorloofd maar ik zal mij door niets laten knechten. Het voedsel is voor de maag en de maag voor het voedsel, en God zal zowel het een als het ander teniet doen. Maar het lichaam is niet voor de hoererij, maar voor de Here, en de Here voor het lichaam.” 1 Kor. 6:12-13. Net zo natuurlijk als dat voedsel en buik bij elkaar horen, zo natuurlijk horen de Here en het lichaam bij elkaar. Ons lichaam is niet bedoeld voor hoererij en ontucht. Het is geroepen om een tempel voor de heilige Geest te zijn en dat Gods wil door ons lichaam zal worden uitgevoerd. Laat je daarom niet misleiden en dwaal niet in je gedachten! Gods woord zal voor eeuwig vast staan.

“Of weet gij niet, dat onrechtvaardigen het Koninkrijk Gods niet beërven zullen? Dwaalt niet! Hoereerders, afgodendienaars, overspelers, schandjongens, knapenschenders, dieven, geldgierigen, dronkaards, lasteraars of oplichters zullen het Koninkrijk Gods niet beërven.” Vers 9-10. Omdat deze zonden zo gewoon zijn geworden in de wereld, moeten we extra oppassen om niet besmet te worden met de geest die werkzaam is in de kinderen der ongehoorzaamheid. Wie zich geheel aan God hebben overgegeven en een verbond aangaande offers met Hem hebben gesloten, zijn zich ervan bewust dat hun lichaam voor de Here is. Daarom is de Here ook met hun lichamen, net als Paulus dat had meegemaakt toen hij aan Timoteüs schreef: “Bij mijn eerste verdediging heeft niemand mij bijgestaan, maar allen hebben mij in de steek gelaten - het worde hun niet toegerekend; maar de Here heeft mij ter zijde gestaan en kracht gegeven, zodat door mij de verkondiging tot haar recht gekomen is en al de heidenen haar hebben kunnen horen; en ik ben uit de muil van de leeuw verlost.” 2 Tim. 4:16-17.

Gods kracht komt over iedereen die vast staat in zijn discipelverbond. Laat je daarom vullen met de hoop en de vermaningen die Gods woord geeft. Door gehoorzaamheid des geloofs zul je een heerlijke toekomst krijgen, samen met heilige broeders en zusters in alle eeuwigheid!

“Vliedt de hoererij. Elke andere zonde, die een mens doet, gaat buiten zijn eigen lichaam om. Maar door hoererij bezondigt men zich aan zijn eigen lichaam. Of weet gij niet, dat uw lichaam een tempel is van de heilige Geest, die in u woont, die gij van God ontvangen hebt, en dat gij niet van uzelf zijt? Want gij zijt gekocht en betaald. Verheerlijkt dan God met uw lichaam!” 1 Kor. 6:18-20.

“En Hij, de God van de vrede, heilige u geheel en al, en geheel uw geest, ziel en lichaam moge bij de komst van onze Here Jezus Christus blijken in allen dele onberispelijk bewaard te blijven.” 1 Tess. 5:23.





