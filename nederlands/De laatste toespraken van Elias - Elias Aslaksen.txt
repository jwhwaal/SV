Woord vooraf


Broeder Aslaksen werd thuisgehaald op 10 mei 1976.



Stil, zoals een licht dat uitdooft, stierf hij in zijn huis, ruim 88 jaar oud.



Zijn lichaam werd begraven in Hønefoss op zaterdag 15 mei, onder een overweldigende belangstelling uit vele landen.



Na afloop van de begrafenis was er een herdenkingssamenkomst met een gemeenschappelijke maaltijd. Daar was lang niet voldoende plaats voor allen. 's Zondags werd dit voortgezet op Brunstad - alsof het een conferentie was - met twee herdenkingssamenkomsten.



Vanaf eind januari 1976 werd hij allengs zwakker. De laatste conferentie waaraan hij had deelgenomen, was de nieuwjaarsconferentie. Daar liet hij een groot doek ophangen, waarop hij had laten schrijven: “Geloof in het woord des levens is de sterkste macht, die in het heelal bestaat.”



Na de nieuwjaarsconferentie vertrok hij naar Stavanger. Dat was zijn laatste reis. In het najaar van 1975 was hij gedurende enige tijd elke week in Oslo.



Wij hebben nu zijn laatste toespraken in Oslo, Fredrikstad, Hønefoss en Stavanger verzameld. Het is uitzonderlijk, dat hij op deze leeftijd zulke lange en bijzonder inhoudsrijke toespraken kon houden, zonder iets op papier te hebben gezet. Zijn ernst en zijn brandend hart voor de mensen gaven hem zo'n kracht. Het was alsof hij de tijd vergat in zijn zorgzaamheid, opdat de broeders en zusters tot waarachtig licht en tot een goddelijk leven mochten komen.



Paulus' vermaning aan Titus, hoofdstuk 3:8, had hij vele jaren geleden grondig ter harte genomen, speciaal het woord “inprenten” (No). Dit komt ook duidelijk tot uiting in de toespraken. Als wij deze nu lezen en zien hoe de dingen steeds herhaald worden, dan krijgen degenen die verlossing zoeken een voortdurende herinnering en ook een gevoel van: Ja, hoe waar is dit, hoe belangrijk, ja, hoe noodzakelijk, wat een aansporing, en wat is dat goed!



Ik zie het zo, dat hij geen betere bijdrage had kunnen nalaten tot onze verlossing. Zalig is hij die zijn behoefte aan deze bijdrage beseft.



Sigurd Bratlie





Bedacht op de dingen Gods -

Oslo 15 oktober 1975


Door Gods grote genade heb ik een bijzonder nuttige, werkzame tekst, speciaal voor ieder die werkelijk ontvankelijk is. Iets heel bijzonders. Het is een bekend schriftwoord, waar wij heel zeker allemaal veel te weinig uit gehaald hebben.

Marcus 8:32-33 “En Petrus nam Hem terzijde en begon Hem te bestraffen.” Petrus, arme stakker, die hij toen was - hij was in zo'n jammerlijke toestand en zo bang voor zijn leven, dat hij meerdere keren loog en zelfs onder vervloekingen zei dat hij Jezus niet kende - deze stakker dus nam Jezus terzijde en begon Hem te bestraffen.

Daar heeft u vast veel te weinig over nagedacht! Jezus had Petrus uitverkoren, hij was een uitverkoren werktuig, maar hij was ver, ver weg en in een zeer jammerlijke toestand. Dan staat er van Jezus in vers 33, dat Hij tegen Petrus zei: “Ga weg, achter Mij, satan.” Hij schold Petrus niet voor satan uit, maar het was zo verschrikkelijk slecht gesteld met Petrus, dat waar hij Jezus tegen waarschuwde in feite was waarschuwen tegen het verlossingswerk. Dat deed hij natuurlijk met de allerbeste bedoelingen, te goeder trouw, menende dat hij waarachtig zorg droeg voor Jezus. Zo verduisterd was hij, dat hij Jezus vermaande niet Gods wil te doen, en dat was alleen uit lieflijke zorgzaamheid om Jezus te sparen, en daarin zag Jezus Satan. Petrus was in Satans dienst, en geloofde zelf dat hij in de dienst van God was - hij was dus behoorlijk in duisternis.

Vers 33: “...gij zijt niet bedacht op de dingen Gods…” Zo kan het zijn met nog zo goed bedoelende broeders en zusters. Ze zoeken God en bidden tot Hem en ze willen verlost worden, maar zij zijn niet verder gekomen dan dat zij nog steeds niet bedacht zijn op de dingen Gods - op datgene waarop God bedacht is. “…maar op die der mensen.”

Misschien beeldt men zich zelfs in dat men geestelijk begrip heeft, terwijl de waarheid is dat men niet bedacht is op de dingen van God. En waar de mensen op bedacht zijn, dat begrijpen allen zeer goed, als men maar nadenkt. Neem potlood en papier en denk eens na over alles waar de mensen op bedacht zijn. Schrijf het op en lees het regelmatig, om licht te krijgen over alles waarop u bedacht bent; net als waar de mensen nog steeds op bedacht zijn. Dat zal vast een geweldige hulp zijn om tot zelferkentenis te komen, en wij kunnen niet meer verlost worden dan zover onze erkentenis reikt. Wij kunnen Jezus niet bidden ons te verlossen van iets waarvan wij geloven dat het juist is. Dat is onzin. Als ik geloof dat iets wat ik doe juist is, dan kan ik daarvan niet verlost worden. Er is geen mogelijkheid om meer verlost te worden dan we zijn, tenzij we verstaan dat er iets verkeerd is in wat wij doen. Wij moeten nieuw licht krijgen, waarachtig goddelijk licht. En het is zo erg, dat wij met dat menselijk begrip God tegenwerken en onze eigen verlossing tegenwerken - onze eigen verlossing uitsluiten. Er staat dat wij moeten werken aan de behoudenis van onze ziel.

Datgene waar God op bedacht is, is volkomen tegenovergesteld aan hetgeen waar de mensen op bedacht zijn. Bijvoorbeeld dit woord van Jezus: “Wie zichzelf vernedert, zal verhoogd worden.” Gods gedachte is dat wij ons vernederen, en daarin is Hij zo geïnteresseerd, dat Hij ons dan verhoogt, zelfs al zouden we bidden om niet verhoogd te worden. Hijzelf wil dat wij verhoogd worden, want dat is naar zijn smaak en naar zijn zin. En omgekeerd: “...wie zichzelf verhoogt, zal vernederd worden.” God kan dat niet dulden. En als iemand dan vernederd wordt en wij geloven in dit schriftwoord, dan weten we dus dat de betrokkene zich verhoogd heeft. Zelfs als wij daarvan niets gezien of begrepen hebben, moet het toch zo zijn. Want dit is een onveranderlijke levensregel. God heeft in de zin dat wij grondig verlost zullen worden. Wij worden alleen grondig verlost door een levend geloof te krijgen in Gods woord en er gehoorzaam aan te zijn.

Hoevelen, dunkt u, hebben lust en zijn erin geïnteresseerd om zich te vernederen? Bijna niemand. Waar zijn de mensen bijvoorbeeld op bedacht? Wel, dat niemand te weten zal komen hoe slecht het met hen is - glimlachen en zich mooi voordoen en doen alsof er niets aan de hand is, daar hebben ze een zintuig voor, en dat zintuig gebruiken ze. Er is bijna niemand die ooit een ander ergens vergeving voor vraagt. Zij denken dat ze dan dalen in de achting van de ander - en het is juist, dat men daalt in de achting van alle domme mensen, als men zijn zonde erkent. Even zeker als men daalt in de achting van alle domme mensen als men zijn zonde erkent, stijgt men kolossaal in de achting van God. Daar zijn ze niet op bedacht. Ze denken er niet aan, dat ze in de achting van God stijgen. Het is duidelijk, dat men in de achting van God stijgt door ootmoed, door zichzelf te vernederen en de waarheid te erkennen zoals die is. Laat het zo zijn, dat u gesmaad wordt door domme mensen, maar u wordt geëerd door God en dat betekent toch wel iets. Het loont de moeite 'goede vrienden' met God te zijn.

2 Kor. 10:7. Dit schrijft Paulus aan een gemeente, die was ontstaan door zijn arbeid. “Gij ziet slechts op het uiterlijke.” Sokrates zag alleen op het innerlijke. Dit is een vergelijking waar je klein bij wordt. Sokrates bad tot God om inwendig rein te worden en hij kende geen enkel woord van God - maar hij zocht God zo intens, dat God genoodzaakt was zich geweldig aan hem te openbaren. Hij kende niet één enkele schriftplaats!

Paulus schreef aan de gemeente te Korinte - daar waren ze door Paulus onderwezen; ze hadden het ware onderwijs en de ware kennis. Het getuigenis van Christus was onder hen bevestigd, het ontbrak hun aan geen enkele genadegave en ze waren smoorverliefd op het spreken in tongen; en Paulus schrijft aan zulke mensen: “Gij ziet slechts aan wat voor ogen is.”

Hierbij is een korte verklaring nodig. Zelfs als het om het innerlijke en om het leven ging, dan dachten ze er nog over hoe het leek en hoe het klonk in de oren van mensen en wat de mensen ervan vonden en ervan dachten. Daardoor werd ook dit iets uiterlijks. Het is mogelijk zo te spreken, dat het heel mooi klinkt, zodat domme mensen denken dat het iets groots is, zonder dat er iets bijzonder heerlijks binnen in het hart is. Als zij bijvoorbeeld in het wilde weg in tongen spraken, dan geloofden alle domme mensen dat ze geweldig met de Geest vervuld waren; dat er wel iets bijzonders met hen aan de hand was. En dan schrijft hij, dat er tweedracht en afgunst onder hen was. De een hield zich aan Paulus, een ander aan Petrus, de derde aan Apollos. Zij waren vleselijk, zodat het niet mogelijk was tot hen te spreken als tot geestelijke mensen.

Er is iets wat 'imponeren' heet. Dat kan men doen door kennis en genadegaven enz. Men imponeert alle domme mensen, want die zijn daar gevoelig voor. Men zweept de stemming op met hallelujageroep, en gelooft dat er een geweldige geest aanwezig is. De Heilige Geest is de Geest der waarheid - terwijl het niet waar is, het is bijna toneelspel! Heel veel broeders en zusters zijn geïnteresseerd in het uiterlijke, in het aardse! Men bewondert het aardse, zo diep gezonken kan men zijn, zelfs middenin de gemeente. We behoren God te aanbidden in geest en in waarheid. Wij behoren Hem te aanbidden om zijn verlangen ons te verlossen, Hem te aanbidden dat Hij dat verlangen niet alleen heeft maar die ook gebruikt om ons te verlossen, indien wij ontvankelijk zijn. Mensen aanbidden mooie kleren en mooie dingen. Maar God wil ware aanbidders hebben, die Hem aanbidden in geest en waarheid. In Rom. 1 staat over het aanbidden van het schepsel - dat doet bijna iedereen - in plaats van de Schepper te aanbidden.

Jes. 2:12-16 “...alles wat mooi is om te zien.” Het is zo mooi en het maakt zo'n fraaie indruk. Hoeveel word ik in mijn inwendige mens verlost door dit te bewonderen? We kunnen ook deze waarheid zeggen: hoe meer dit voor mij betekent, des te minder dingen van enige betekenis heb ik in mijn binnenste. Het uiterlijke kan mijn geluk niet in het minst doen toenemen! Je kunt blij zijn als je een cadeau krijgt, misschien een bloemetje, maar bloemen doen het geluk niet toenemen als je een hele lusthof van bloemen in je binnenste hebt.

Er staat in Jezus Sirach, dat de vreze des Heren als een lusthof is; iemand die God van ganser harte vreest, wordt grondig verlost, en dan heeft men een lusthof in zich. Ook dit is Gods woord. God is gisteren en heden dezelfde. Hij is niet van smaak veranderd. Hij heeft precies dezelfde smaak als in de tijd van Jesaja en in de tijd van Paulus. Paulus, die ons in Rom. 12 vermaant ons te voegen in het eenvoudige. En dat niet alleen, maar voegt u gaarne in het eenvoudige, staat er. Zijn de mensen daarop bedacht? Nee, precies op het tegenovergestelde. Daarom geeft hij deze vermaning.

Jes. 3: 16-24. God is geweldig vertoornd op de ijdelheid, op het zich goed voordoen, op het bewonderen van al het aardse. Maar niet alleen dat. Hij is geweldig vertoornd, dat wij er zo door in beslag genomen worden hoe iets klinkt, hoe het naar voren wordt gebracht, hoe het eruit ziet, wat de mensen ervan denken en vinden, in plaats van dat wij er slechts in geïnteresseerd zijn om van binnen mooi te worden, om van binnen herschapen te worden, om van binnen goddelijk te worden. Geheel en al! Daarop is God bedacht. Daarin is Hij geïnteresseerd. Zijn wij in het andere geïnteresseerd, dan zijn we nog steeds ver weg. Het kan zo slecht zijn met iemand, dat erkennen, toegeven, zich verootmoedigen, een van de ergste dingen is die hij zich kan indenken. Dan is men immers geestelijk gesproken kapot. God geeft de ootmoedige genade en Hij weerstaat de hoogmoedige. En dan is mij verootmoedigen en erkennen zoals het is, voor mij het ergste wat ik mij kan indenken…! De mensen hebben er heel wat voor over dat anderen er totaal geen weet van krijgen, dat het niet zo goed met hen gaat als het wel lijkt. Het is dus zo slecht, dat datgene wat het beste van alles is, naar hun begrip het ergste is wat ze zich kunnen indenken.

Er is nu een unieke mogelijkheid, om behoorlijk aan het werk te gaan met de behoudenis van onze ziel. Dit is midden in de diepste kern van de hele verlossing. Het gaat niet aan om een goed geweten te hebben terwijl u weet dat de mensen beter over u denken dan het is. Dan moet men zich verharden tegen de stem van zijn geweten en het tot zwijgen brengen. In mijn binnenste is alles hiertegen gemobiliseerd, al voor er iets opkomt, en dat is reeds vele jaren zo geweest. Ik zou niet in staat zijn een dag te leven als ook maar iets daarvan aanwezig was, dat ik zo zou spreken en mij zo zou gedragen dat het een betere indruk van mij gaf dan het eigenlijk met mij was. Ik zou het niet kunnen uithouden! Dat kan gewoon niet!

“Ga achter mij, satan; want gij zijt niet bedacht op de dingen Gods, maar alleen op die der mensen.” Waar zijn zij op bedacht? Wel, in de smaak vallen, geëerd worden enz. Het enige wat betekenis heeft, is wat God ervan vindt. Dat is geweldig gemakkelijk te begrijpen. Ook als jullie jong zijn, werk er dan aan de rest van je leven. Bedacht zijn op datgene waar de mensen op bedacht zijn, valt onder huichelarij. De beste omschrijving van huichelarij is: doen alsof, en dat doet men op vele manieren, doen alsof het beter met je is, dan het is. Men is er blij mee als men als meer beschouwd wordt dan wat men is. Dat moest men haten. Dát is bedacht zijn op grondige verlossing.

Waar de mensen op bedacht zijn, is de mode volgen. Bijna alle mensen zijn slaven van het volgen van de mode. Iets wat niet modern is, is vergeving vragen. Dat gebeurt bijna niet, maar wat wel gebeurt, is dat men tegen elkaar zondigt, maar dan niet om vergeving vraagt. Waarom niet? Dan denkt men in de achting van de ander te dalen, dan krijgen ze er weet van dat ik iets verkeerds heb gedaan. Maar wel stijg ik dan geweldig in de achting van God, en Hij is het die de macht heeft in de hemel en op aarde, dus loont het de moeite om te stijgen in zijn achting. Deze twee zijn elkaars volkomen tegenstellingen: bedacht zijn op de dingen van God en bedacht zijn op de dingen der mensen. Volkomen tegenstellingen, zowel wat het innerlijke betreft als in het aardse. Mijn persoonlijke getuigenis is dat ik geen enkele interesse heb gehad in die aardse heerlijkheid vanaf het moment dat ik mij tot God bekeerd heb. Er valt tussen niets anders te kiezen dan tussen het hemelse en het aardse. Erop bedacht zijn eer van mensen te ontvangen en je zonden te verbergen enz., dat is zo aards als het maar zijn kan. Ik heb geheel en al in overeenstemming hiermee geleefd.

Zodra er iets nieuws of moderns is in de wereld - floep, ook in de gemeente! Ondanks de zogenaamd scherpe verkondiging die er onder ons is. Die is bij lange na nog niet scherp genoeg. Toen men bijvoorbeeld een paar jaar geleden begon broodjes op te maken, leek het in mijn ogen of men zwakzinnig was. In de zwarte wereld was men nog maar net goed en wel op het idee gekomen, of het gebeurde overal op de feesten van de broeders en zusters. Ik heb er keer op keer tegen gesproken. Wat moeten we hiermee doen in het licht van het woord dat God waarachtige aanbidders wil hebben, die Hem aanbidden in geest en waarheid?

Ik wil innig hopen en wensen in al mijn eenvoud, dat u mijn goede raad wilt opvolgen; het is geen bevel maar een goede raad: ga zitten en schrijf in detail alles op, waar de mensen op bedacht zijn, leg dat in uw bijbel en werk ermee.

Er staat dat we de behoudenis van onze ziel moeten bewerken met vreze en beven. Waarvoor moeten we dan vrezen en beven? Dat niet alles bij ons in orde is, zodat we met Christus mee kunnen als Hij komt, anders gaan we niet mee! Hij krijgt geen bruid die het ten dele is, maar Hij krijgt een bruid die innerlijk schoon is, en voor wie het uiterlijke als niets is, zoals het voor Hem ook was.

Van harte succes gewenst ermee. Er zijn nu dus mogelijkheden, bijzondere mogelijkheden door deze wonderbaarlijke, uitzonderlijke tekst.





Van louter leugen naar louter waarheid-

Oslo 22 oktober 1975


Psalm 62:10. Een geweldige waarheid. “Enkel ijdelheid zijn de kinderen der mensen, enkel leugen de zonen des mans.” Van beiden staat er “enkel”. Niet: veel ijdelheid en veel leugen, maar: enkel ijdelheid, enkel leugen de zonen des mans.

We hebben ook een schriftwoord dat luidt: gewogen en te licht bevonden. Zo door en door bedorven zijn we door de zonde en door ijdelheid en door leugen.

Denk u eens in, wanneer een mens denkt en spreekt van “ik vind het zo of ik vind dat niet.” Wat een ironie. Zo doen de meesten, na vele jaren in de gemeente te zijn geweest. Ze vinden en menen en voelen een heleboel. Zo denken ze van binnen en zo spreken ze erover. Stel u voor, dat ze gelóófd hadden dat zoiets enkel ijdelheid en enkel leugen was.

Ik herinner mij, dat ik het eens zo aanpakte - toen er gevraagd werd: “Wat denkt u daar- en daarvan?” Toen heb ik me veroorloofd als volgt te antwoorden: “Wacht even, dan zal ik het nakijken.” En waarin moest ik het nakijken? Hier in de bijbel.

Werkelijk te verstaan dat er niets goeds woont, in ons mensen - of in ons vlees - dat is immers hetzelfde. Alles is slecht. Er is niet veel slechts; alles is slecht. Het enige wat waar is, staat hier. Dat hebben velen niet voldoende verstaan, na vele jaren onder ons te zijn geweest. Het enige wat betrouwbaar is, is Gods woord. Wanneer het leven of verlossing of geluk betreft, dan is er niets anders wat waar is. Er staat in Rom. 8, dat wie naar het vlees leven, God niet kunnen behagen. Dat is toch te begrijpen. God is immers de waarheid zelf. Dat kan Hem niet behagen - al die ijdelheid en leugen.

Er bestaat iets in de wereld, wat aangeduid wordt met de naam kletskous. In de gemeente hebben we heel wat van zulke kletsers. Ze kletsen en praten; en ze babbelen zo vlug, dat ze geen gelegenheid hebben om na te denken of het wel waar is: of ze nu Gods woord spreken, dan wel alles wat ze zelf vinden en menen. Daar denken ze helemaal niet over na.

Hier staat het dus zo: Enkel leugen zijn de zonen des mans. - En met de dochters is het geen haar beter; eerder slechter. Dat wil kort en goed zeggen, dat ieder mens een leugenaar is. Het is niet slechts zo dat ze in meerdere of in mindere mate liegen, maar alles is leugen.

Zo staat het ook in Rom. 3, een woord van Paulus, in vers 4. Het is de kunst Gods woord vast te laten staan. Het helpt niet om het ermee eens te zijn, het te begrijpen en instemmend te knikken dat het juist en goed is. Het moet vaststaan voor mijn bewustzijn. Ik moet mij eraan houden - vast. En hier staat heel eenvoudig waaraan wij moeten vasthouden: “God waarachtig en ieder mens leugenachtig, gelijk geschreven staat: Opdat Gij gerechtvaardigd wordt in uw woorden.” Ja, dan moeten mijn woorden Gods woord zijn. Dat is het enig ware en het enig rechtvaardige.

“…en overwint in uw rechtsgedingen.” Ons rechtsgeding is: grondig verlost te worden. Dat rechtsgeding moeten we winnen. Onder deze voorwaarde, dat wij rotsvast laten staan - onwrikbaar vast - dat God waarachtig is. Gods woord is nauwkeurig waar in alle dingen, en ieder mens is een leugenaar. Alles wat ze vinden, menen of voelen is door en door slecht. Als we ons bekeren tot God, dan zijn we zulke ijdele mensen, zulke leugenachtige mensen, die vrede met God krijgen.

Joh. 14:6. Daar staan drie verschillende dingen, maar we nemen datgene wat het onderwerp is: “Ik ben de waarheid.” Wij zijn enkel leugen als mens, en Hij is enkel waarheid.

Denk u eens in, wat een geweldig grote en heerlijke verlossing en herschepping. Er staat immers geschreven, dat wij geroepen zijn om Hem gelijk te zijn. En Hij is immers enkel waarheid. Wij, die louter leugen zijn, zullen geheel en al herschapen worden, zodat wij louter waarheid worden. Als we dit geloven zouden, hield alle geklets op. Dan hadden wij iets om over na te denken, iets wat dodelijk ernstig en dienovereenkomstig heerlijk is. Van louter leugen naar louter waarheid. Ik ben de waarheid, zegt Jezus. Als wij Hem dan gelijk worden, zijn wij ook de waarheid! Als wij tot Hem komen, zijn wij louter leugen, en het einde van de zaak is louter waarheid.

Dit heeft niet alleen maar betrekking op gewone leugens en verzonnen verhalen. Dat is het begrip wat de meesten ervan hebben als er sprake is van leugen. Zo'n brutale leugen, echt met overleg, is precies het tegenovergestelde van wat waar is. Verder reikt ons licht niet in het begin. Men heeft geen ander begrip van leugen.

Dit wil eigenlijk zeggen, dat men zich in een geweldig grote duisternis bevindt. Wanneer twee vrouwen samen praten - met mannen kan het ook zijn, maar vooral met vrouwen - dan gaat het als tromgeroffel aan één stuk door. Zonder de minste gedachte dat het goddelijk waar behoort te zijn, en op de koop toe: nuttig. Het is nog niet het ergste dat het niet waar is, hoewel dat geweldig slecht is, maar het allerergste is dat het niet eens de bedoeling is dat het waar zou zijn. Ze hadden niet de instelling dat het waar zou zijn. Men spreekt zoals de mensen gewend zijn te spreken - dat is men immers gewend van kindsbeen af.

En helaas weten de meesten, dat de anderen net zo zijn. Hierdoor slapen zij. Het is met hen dus niet erger dan met de anderen, of met de meeste anderen. Maar die zijn toch niet onze maatstaf: de anderen! Wij moeten gelijkvormig worden aan Christus, Hem gelijk worden, louter waarheid worden.

Er zijn diverse manieren waarop men kan liegen, van verschillende soort. We hebben daar een geweldig onderdeel van te pakken, maar het is slechts een deel van de leugen. De leugen bestaat uit meerdere afdelingen, of hoe men dat ook moet noemen.

Laten we lezen in Luc. 12:1. Daar staat een woord, dat zich vele jaren geleden vastgezet heeft in mijn hart. Daar zit het dag en nacht. Dat is de bedoeling met heel Gods woord. Er is geen ander middel om verlost te worden, dan door het ter harte te nemen. Door ernaar te leven. “Wacht u voor de zuurdesem, dat is de huichelarij, der Farizeeën!”

Is huichelarij iets bijzonders, iets wat bestond in Jezus' tijd en waar wij sindsdien niets meer van hebben gezien? Wat is huichelarij eigenlijk? Het is 100% leugen. Huichelen kan men met of zonder woorden. Ja, zelfs met zijn gelaatsuitdrukking. Trek bijvoorbeeld een allervriendelijkst gezicht, wat men immers heeft geleerd, en waartoe men vermaand is: “Blijf glimlachen,” staat in de krant. Maar dat is geen waarheid. Dat betekent: “Huichel altijd.”

Het is zo gezellig - vooral dames hebben daar extra gevoel voor - ze vinden het zo leuk om hun best te doen altijd te glimlachen. Ze zien er uit als engelen. Menig man heeft naar de hand van zo'n zoeteliefje gedongen. Denk u in hoe dom hij was, dat hij geloofde dat ze zo door en door goed was. En de waarheid kan zijn, dat ze extra goed huichelde. Ze huichelde dat ze zo poeslief was. Dat was niet waar. Toen de beproevingen kwamen in het dagelijks leven, was ze zuur en bitter, ja beledigd.

Ik heb vele malen een definitie gegeven van wat huichelarij is. De allerbeste, meest begrijpelijke en meest betrouwbare manier - dat herinnert een deel van de aanwezigen hier zich wel, denk ik - is: doen alsof je iets bent wat je niet bent. Daar is geen woord Frans bij, wel? Doen alsof. Daar is geen argeloosheid in. Het is 100% huichelarij, en dat is hetzelfde als leugen, 100% leugen.

We hebben ook een andere uitdrukking daarvoor: je op een bepaalde wijze voordoen. Een derde woord is: toneelspel. Het zijn niet alleen de beroepstoneelspelers in de wereld, die er talent voor hebben, wij hebben allemaal veel talent om toneel te spelen, en velen hebben zich veel geoefend om dat te gebruiken. Dat zijn bekwame toneelspelers - grote huichelaars - grote leugenaars. Ze zijn net zover als toen ze zich bekeerden.

Ik heb een eenvoudig voorbeeld, dat ik verschillende keren heb gebruikt. Men kijkt uit het raam en ziet dat iemand op bezoek komt. Iemand die men niet kan verdragen. Hij komt bij de deur en belt aan. Men doet open. “Ooooh!” precies zoals op het toneel. Men speelt dat men zo lief en goed is, en dat de betreffende zo welkom is als maar kan. En diep in zijn binnenste wenst men hem naar de Mokerhei. Dit is geen kleinigheid, geen bagatel.

We hebben vele woorden voor deze stof. Het is hetzelfde als vals zijn. In Gods Koninkrijk is niets vals. Als wij enkel waarheid zijn geworden, komen wij Gods Koninkrijk binnen. Dan heeft God zijn werk tot stand gebracht - dan hebben wij het doel bereikt.

Ik heb nog een woord, dat is: bedrog. Dat is hetzelfde als zwendel, knoeierij en valsheid - precies als leugen.

Iets heeft mij in hoge mate verbaasd, ik heb het in de loop der jaren enkele keren genoemd: namelijk dat er in een van de brieven van Petrus, over Jezus, heel kort samengevat enkele van zijn eigenschappen staan - slechts enkele, uiterst weinig, ik herinner me niet of het er drie zijn. Eén ervan is, dat er geen bedrog in zijn mond gevonden werd. Dat was dus iets extra groots.

Wat zegt dit dus indirect en heel duidelijk over hoe het gewoonlijk is? Antwoord u eens! Dat er bedrog is! Men huichelt, men veinst, men speelt toneel, men liegt. Samengevat is het alles bedrog. Dat is iets kolossaals.

Denk u in hoezeer God ons heeft liefgehad. Dat is heel duizelingwekkend. Daar moeten we voortdurend diep over nadenken, en dat de rest van. ons leven blijven doen. Denk eraan, dat Hij ons zo geweldig liefheeft, dat Hij ons zo'n heerlijke, goddelijke, volkomen verlossing wil geven. Hier tijdens onze dagen in het vlees. Hier in de genadetijd, in de tijd van de vreemdelingschap, dat wij door en door waar worden. Waar in woord en gedrag.

Gewoonlijk is het zo dat men doet wat men kan om zijn slechtheid te verbergen, zijn zonde te verbergen en zijn werkelijke toestand te verbergen. Deze te erkennen is het ergste wat men zich kan indenken. Dan denkt men dat, als men deze zou erkennen tegenover de mensen, men zou dalen in hun achting. En dat is het laatste wat iemand wenst. Men wil juist het tegenovergestelde. Men wil hooggeacht zijn. Hoe meer interesse iemand heeft om hooggeacht te zijn in hun ogen, des te verschrikkelijker wordt het in hun achting te dalen.

Maar in wiens achting daalt men als men eerlijk en oprecht is?! In de achting van domme mensen. Degenen die zo weinig licht des levens hebben, en zo'n verkeerd begrip van het leven, dat ze zwart en wit verwisselen. En dat is ook goed. Dan daalt men in de achting van alle domme mensen. En wat doet dat ertoe? Het is geen voordeel om hoog aangeschreven te staan in hun ogen. Integendeel!

Maar wat wel - minstens even zeker - gebeurt, is: men stijgt in Gods achting. Is er iemand die gelooft dat dit lonend is? Hij stijgt in Gods achting. Men kan best zo'n uitdrukking gebruiken als: God wordt laaiend enthousiast over zulke mensen, die zó waarheidlievend, eerlijk en oprecht zijn, zonder bedrog, zonder huichelarij en zonder toneelspel. We kunnen immers de waarheid niet verbergen voor God? Maar we kunnen dat wel doen voor de mensen. We kunnen in waarheid zeggen - zelfs onder ons - dat het niet modern is om vergeving te vragen. Het is iets wat bijna niet gebeurt.

Maar wat wel gebeurt, is dat men zich verschrikkelijk bezondigt, zoals er over deze en gene gepraat wordt. Ik had het al gezegd, maar er zijn nog meer woorden voor hetzelfde, dat zijn: onoprechtheid en oneerlijkheid. Brrrr, wat is de leugen een veelvoudig klaverblad. Het is toch geen eerlijkheid, om zijn slechtheid te verbergen en zich beter voor te doen dan men is - kan dat eerlijk worden genoemd? In Gods ogen dus? Eerlijkheid in de wereld is: niemand oplichten. Maar we hebben immers met God te doen. Kan daarvan gezegd worden, dat het eerlijk is? Nee? Kan er dan gezegd worden dat het oneerlijk is? Absoluut!

Ik kan mij indenken dat er één ding is, waar de allermeeste broeders en zusters zeker van zijn, namelijk dat ze eerlijk zijn. Maar wanneer het er op aankomt, en dat moet in Gods licht beproefd worden - naar Gods woord - dan is het niet waar; de oneerlijkheid kleeft ons aan in vele vertakkingen. Daar valt eigenlijk niet om te lachen - verre daarvan.

We kijken in de concordantie onder “oprechtheid”. Het begint bijzonder goed. Het eerste wat er staat, is Num. 23:10. Daar staat een heerlijk woord. “Sterve ik zelf de dood der oprechten.” Dat is hetzelfde als de dood der waarachtigen. Gestorven als iemand die louter waarheid is geworden. Het maakt niet uit wat het betreft, of waar men mee te maken heeft, of het nu het aardse of het geestelijke is. Waarachtig in het diepst van het hart - tot op de bodem is men waar. Dan komt er ook waarheid uit onze mond, en dan wordt ons leven waar en ons gedrag wordt waar.

Job 33:3: “Eerlijk en oprecht zijn mijn woorden.” Eerlijk en oprecht is één en hetzelfde.

Psalm 7:11 “Mijn schild is bij God, die de oprechten van hart verlost.” Duidelijk en klaar. De anderen kan Hij niet verlossen. Zij hebben niet zo'n grote liefde tot de waarheid aangenomen, dat ze uit alle macht najagen deze te bereiken op alle gebieden in alle details van hun leven.

Psalm 32:11 “Jubelt allen gij oprechten van hart.” Moeten we dan niet allemaal jubelen? Moeten we niet opletten wie het hardst jubelt? Ja, zo doen ze bij de hoer. Daar jubelen ze om het hardst, en dan is het om zo te zeggen allemaal leugen. Als ze het maar indrukwekkend kunnen zeggen, en het klinkt mooi en er komt stemming in de zaal, dan hebben ze een geweldige bijeenkomst gehad. Maar wat hebben ze gedaan? Ze hebben geweldig toneel gespeeld - geweldig gehuicheld.

Het is geweldig kenmerkend dat de Heilige Geest nog een andere naam heeft: de Geest der waarheid. En het is niet heilig, wanneer het niet waar is. Als het waar is, dan is het heilig. Denk je eens in hoe vals het is, welk een vermetele huichelarij, als het erom te doen is de stemming op te zwepen op een valse grondslag. Een lofzang betaamt de oprechten. Dat is duidelijk - we moeten God immers lofzingen voor wat Hij doet. Maar dan is het niet waar; en dat zou God behagen, - de Geest der waarheid? Dat is immers geestelijk gesproken - niet menselijk gesproken - waanzinnig. Een lofzang betaamt de oprechten. Dus niemand anders. Het gaat erom God te prijzen, ja in waarheid, met waarachtige lippen.

Eens maakten we iets merkwaardigs mee in Zuid Duitsland. We zijn daar gedurende meer dan 20 jaar op conferenties geweest. Er was iemand geweest, die het idee had opgevat om alle mensen uit alle kerkgenootschappen, die in de verzoening geloofden, uit te nodigen voor een conferentie. Er was dan een algemene conferentie waar veel mensen waren, en een broederconferentie waar er wat minder waren.

Een van de leidende broeders aldaar bad: “En als wij voor uw aangezicht naderen, o God, dan beven wij.” Hij zei niet “ik” maar “wij”. Wat was dat voor iets? Dat was een brutale leugen. Toen vroeg ik de vergadering: “Is dat waar?” Nee, riepen ze. Maar hij nam het goed, geweldig prijzenswaardig. Hij leidde de samenkomst, maar hij ging helemaal achteraan zitten. “Nee,” zei ik, “u hoeft niet helemaal achteraan te gaan zitten, maar u moet ophouden met liegen.” Toen viel hij mij huilend om de hals. “Zo heeft nooit iemand tot mij gesproken,” zei hij. “Aslaksen is mijn apostel.” Dat was de tweede keer dat hij loog op die samenkomst. Hij had ook al gelogen in zijn getuigenis. Dat is immers het gebruikelijke. Men wedijvert om te liegen, men wedijvert om te huichelen. Waarom sprak hij zo? Omdat hij begreep, dat het indrukwekkend klonk. Er was geen gedachte of het waar was of niet.

Het is zoals ik al zei: het ergste is niet dat men liegt - dat is geweldig slecht - maar het ergste is dat men niet bedoeld heeft waar te zijn. Wat was de bedoeling? Dat het zou imponeren, dat het plechtig zou klinken. Honderd procent huichelarij, 100% toneelspel.

Hier staat heel veel. Wees zo goed te overpeinzen wat er staat over oprechtheid! Maak een goed begin door mijn onbeschrijflijk goede raad op te volgen. Doe dit vandaag of morgen en ga er op dezelfde wijze mee voort. Niet om het door te lezen, maar opdat het diep in het hart zal neerdalen en men daaraan zal vasthouden. Houd dit vast, dat God waarachtig is en ieder mens een leugenaar.

Iets wat op mij de allergrootste indruk maakte, toen ik het voor de eerste keer las en daarna ook, is Ps. 64:11. Sla die op. “De rechtvaardige zal zich in de Here verheugen en bij Hem schuilen, alle oprechten van hart zullen zich gelukkig prijzen.”

Daar staat een woordwoord, waarin praktisch allen aanleiding kunnen vinden zichzelf te oordelen. Wanneer ons leven niet precies overeenstemt met het woord, dan ontbreekt ons iets. Dan ontbreekt er veel. “Zich gelukkig prijzen” is een kenmerk van alle oprechte mensen.

Dit vraagt om een verklaring. Wanneer we lezen en de tijd nemen en geweldig geïnteresseerd zijn, krijgt God gelegenheid om ons licht en openbaringen in zijn woord te geven. Anders krijgt Hij om zo te zeggen geen kans. Er staat immers: “Zie toe op uzelf en op de leer.” Wat wordt daarmee bedoeld? We moeten vergelijken en zien in hoeverre de leer overeenstemt met mijzelf, en is er geen overeenstemming, dan is er niet iets verkeerd met het Woord, maar met mij. Dat moeten jullie toch eindelijk begrijpen.

Dus het kenmerk van oprechte mensen is, dat ze zich gelukkig prijzen, en daar is een verklaring voor. Bent u geïnteresseerd die te horen? De meesten kunnen dit niet direct begrijpen, denk ik. Wel, God is zo verliefd op de oprechten dat Hij zich haast om ze behoorlijk te verlossen, geweldig grondig. En dan wordt men zo gelukzalig, dat men zich gelukkig prijst. Zij zijn dus altijd een stel geweldig gelukzalige mensen. Zo zalig, dat het niet kan worden verborgen.

De meesten hebben het niet zo. Ik heb lang genoeg geleefd om mij daar betrouwbaar over te kunnen uitspreken. Bij velen voor wie het zo zou moeten zijn ontbreekt er verschrikkelijk veel aan, ja bij velen van dezulken is het precies het tegenovergestelde. Ze kunnen er wat verschillend uitzien, maar niet gelukzalig. Het onveranderlijke kenmerk van de oprechten is dat zij zich gelukkig prijzen. En hoe zouden ze anders kunnen, als ze behoorlijk en grondig door God verlost zijn. In dat geval gaat het wonderbaarlijk met ons. Dan gaat het zo, dat we ons zalig weten en dat we de hemel op aarde in ons hebben. Dat is iets anders dan huichelen. Binnen in ons is het zo.

Nu schiet mij een uitdrukking te binnen uit een van de psalmen. “Zie, Gij hebt lust tot waarheid in het binnenste.” We leggen bijvoorbeeld getuigenis af, en dat moet waar zijn naar Gods maatstaf. Het is dus precies zoals ik het zeg. Ik heb vele sterke persoonlijke getuigenissen afgelegd om anderen te sterken in het geloof - anders had ik het wel kunnen laten, maar ik koos ervoor een ieder persoonlijk te sterken in het geloof - en al deze getuigenissen zijn waar, opdat ze die uitwerking zouden hebben. Als het voor mij mogelijk is, vroeger een onverbeterlijke stakker, dan is het ook voor anderen mogelijk. Ik hoop, dat het enigermate zo heeft gewerkt. Is dat geen eenvoudige rekensom?

Ik heb nauwkeurig en waarheidsgetrouw verteld hoe ik het had in het begin, de eerste tijd nadat ik radicaal was bekeerd. Ik huilde mijn hoofdkussen nat uit verdriet over mijn zonde, en vervolgens zag ik dat ik zo niet verder kon leven; ik wilde liever sterven in geloof in de zondevergeving, dan leven en zondigen. Dan zegt het ware woord: “Zalig die treuren” - niet over anderen, maar over zichzelf. “Zij zullen vertroost worden.” Het enige wat mij kon vertroosten, was overwinning over zonde. Dit schriftwoord is bij mij in vervulling gegaan, daarom stuurde Hij mij op een bovenmate wonderlijke en wonderbaarlijke manier, met volle vaart naar de oude broeder J.O. Smith. Daar kreeg ik de waarheid te horen. Toen kreeg ik eindelijk overwinning, volledige overwinning - daverende overwinning, meer dan overwinning.

Zalig zijn de armen van geest. Ja ik was zo arm, dat ik niet langer zo kon leven. Zalig die hongeren en dorsten naar de gerechtigheid - niet dat de anderen rechtvaardig zullen zijn jegens mij, zo hebben de meesten het - maar dat ik het absoluut rechtvaardige enz. zou doen in alles. Zij zullen verzadigd worden! Dat is de waarheid. Dat is niet een of ander religieus verzinsel. God staat voor wat Hij heeft gezegd. Zij zullen verzadigd worden. Ze zullen alles verkrijgen waar ze naar hongeren en dorsten. Dan is het niet zo wonderlijk, dat ze zich gelukkig prijzen.

We moeten ons niet bedrinken aan wijn, maar vol worden van de Heilige Geest. Wat voor Geest is dat? De Geest der waarheid. Daardoor geleid worden. Die leidt ons ertoe om de waarheid te spreken. Die leidt ons ertoe niet te huichelen. Die leidt ons ertoe eerlijk en oprecht te zijn.

Zelfs in de zwarte wereld hebben ze daar licht over, maar ernaar te leven is iets anders. Maar zo is het ook met veel broeders en zusters. Ze hebben veel licht en veel kennis over verschillende dingen - lang niet genoeg - maar dat heeft niet veel te betekenen als ik er niet naar leef. Dan wordt het oordeel immers strenger. Ik heb kennis, maar ik leef er niet naar, dat is iets verschrikkelijks.

Wie zichzelf vernedert, zal verhoogd worden. God zal daarvoor zorgen. Wat is dat, zichzelf vernederen? Dat is aan de orde als de hoogachting die ik geniet niet waar is, als ik niet zo hoog ben als men mij acht. Het moet alles waar zijn, en dan heb ik dus niets anders te doen dan mijzelf te vernederen. Ik zou wel eens willen weten hoe velen daarmee bezig zijn? Die bezig zijn met zichzelf te vernederen? God wil ons graag verhogen, niet onwaarachtig, maar in waarheid. Als wij aan de voorwaarde voldoen en onszelf vernederen, worden wij verhoogd. Dan kan God niet iets anders doen dan ons verhogen.

Hij is zo verliefd op de waarheid. Gewoonlijk is men veel te hoog. Het is mogelijk zich zodanig te vernederen en het is mogelijk zo diep de weg naar beneden te gaan dat men gefundeerd wordt in het nederige. Geen mensen, geen duivels en geen geesten kunnen zo iemand ertoe bewegen zich te verhogen. Hij blijft voorgoed daar beneden - al wordt hij ook nog zo geweldig en veelvuldig geroemd en geëerd; zo gegrondvest kan hij daar beneden in de waarheid zijn, dat er geen machten en krachten en geesten zijn die hem ertoe kunnen brengen zich ook maar in het allerminst te verhogen.

Er staat geschreven dat wij moeten wedijveren om elkander te eren. Vooral op jubileumdagen wordt iemand geëerd. Ik heb het zo ervaren: het is net alsof ik in een. blikken bus zit, zodat niets daarvan bij mij kan binnendringen. Ja, dat is mijn ervaring. Het betekent niets, dat het over mij gaat. Het stoort mij niets. Het is ook in geschrifte gebeurd. Dat zou ik tevoorschijn kunnen halen en mij daarin koesteren, dat gaan lezen. Daar is geen sprake van. Ik ben daar niet in geïnteresseerd. Ik hoor wel wat ze zeggen. En wat waar is, is immers waar.

Laten we het zo uitdrukken: Satan probeert mij te verleiden om mijzelf te verhogen, maar hij heeft mij opgegeven als een hopeloos geval. Aan één kant is hij verstandig. Hij verspilt geen tijd aan mensen bij wie het geen nut heeft.Dat komt doordat men het woord heeft bewaard, hem vast in het geloof te weerstaan, en dan zal hij van u vlieden. Bij velen komt hij ijverig terug, omdat ze naar hem luisteren. Het is niet zo vreemd, dat hij dan terugkomt. Zijn werk lukt hem.

Van louter leugen tot louter waarheid, dat is onze hemelse roeping. Zelfs elke gelaatsuitdrukking is waar. Zodat als iemand er heel ernstig uitziet, hij heel ernstig is. Ziet iemand er heel bedroefd uit, dan is hij werkelijk bedroefd, en er is veel om bedroefd over te zijn. Er is gebrek aan bedroefdheid. Wanneer iemand jubelt, dan is hij blij op een ware grondslag,

Ja, allemaal succes gewenst met de arbeid hiermee voor de rest van uw leven. Op dit ogenblik komt het mij zo voor: iets beters kan iemand niet doen. Liefde is zeer belangrijk - zo belangrijk als maar kan, maar er staat over echte liefde en valse liefde, onechte liefde, geveinsde liefde. Daarvan is er wel het meest. Velen gedragen zich zo en spreken zo alsof men toch o zo liefheeft, en toch is het in waarheid niet zo als men doet voorkomen. Ongeacht waar we aan denken: waarheid, rechtvaardigheid, liefde - het is met alles hetzelfde, het kan echt zijn of onecht, gekleurd of ongekleurd. Oprecht of onoprecht. Ongeveinsde liefde, staat er.

Van harte succes ermee, allemaal en ieder persoonlijk. Mocht toch ieder van u een niets ontziende ijver krijgen hierin!

Het is verstandig uzelf toe te spreken. En daarvoor heb ik een voorstel, in overeenstemming met dit onderwerp: spreek tot uzelf over waarheid. Spreek erover dat het waar en echt moet worden tot op de bodem. Het kan zijn dat het veel beter is met zichzelf over iets nuttigs te spreken dan met mensen te spreken; dat is vaak veel leeg gepraat. Van harte succes ermee allemaal en ieder persoonlijk!

Een aantal jaren heb ik mij zo uitgedrukt: een heerlijke samenkomst, een goede samenkomst, wat is dat eigenlijk? Wat is het heerlijkste van dat alles? Dat het waar is; en als dit niet zo is, dan is het bedrog, huichelarij, humbug, leugen, vals, gekleurd, onecht.

Ik heb vele malen goede raad gegeven en gelukzalig diegene die zich ertoe kan zetten ze alle met blijdschap op te volgen. Een goede raad moet opgevolgd worden. Er is niets wat God liever wil, de vraag is alleen maar wat u wilt.





Dubbelhartigheid -

Oslo 29 oktober 1975


Het is kolossaal, zoals God in mij werkt, en hoe Hij zijn licht voor mij laat schijnen in een mate die ik nooit eerder heb beleefd. En daar ben ik geweldig blij mee en heel dankbaar voor. Ik wil het voor iedereen laten schijnen, door erover te spreken en te schrijven.

Kunt u raden wat vandaag het onderwerp is waar het over gaat? Ik veronderstel bij voorbaat dat u het niet kunt, dus dat kunt u net zo goed opgeven. Maar het is wel Gods woord natuurlijk, er is immers geen andere plaats waar we een onderwerp kunnen vinden.

Ik herinner mij niet, dat ik hier ooit iemand over heb horen spreken. En het is zo geweldig belangrijk. Dus wil ik van tevoren ieder innig vermanen zijn uiterste best te doen om te erkennen en het licht aan te nemennemen. Ik hoop dat u allen hierin geïnteresseerd bent en in niets anders.

Over dit onderwerp staat iets in de Schrift, en in de eerste en tweede brief van Clemens en in de brief van Barnabas. En dan staat het nog in de brief van iemand die Hermas heette.

Over het geheel genomen moet ik er helaas van uitgaan dat de meesten denken geheel en al vrij te zijn van de zonde die nu zal worden belicht. Dit vermoed ik, maar ik geloof dat het vandaag niet zo zal eindigen.

Het gaat hier om brieven van vier verschillende personen, die men heeft vertaald. En de overeenkomst tussen al deze brieven ligt hierin dat ze gekenmerkt worden door een vreze Gods in een zo duizelingwekkende mate dat wij die niet gewend zijn. Dus wil ik aanraden ze geweldig zakelijk en nadenkend te lezen. Ze zijn zo inhoudrijk, dat het nodig is er veel tijd aan te besteden, om goed ter harte te nemen wat erin staat. Er is gebrek aan dat men aan zijn eigen verlossing werkt. En het is zo dat het behoorlijk algemeen is dat men meer werkt aan de verlossing van anderen dan aan zijn eigen verlossing. Hiermee wordt eigenlijk uitgedrukt wat het onderwerp is. We begrijpen zo goed dat het met anderen anders behoort te zijn, maar het is verschrikkelijk moeilijk voor ons om te begrijpen dat het met onszelf anders behoort te worden. Zo is het, of u het gelooft of niet. Maar ik hoop dat u het nu zult gaan geloven.

Psalm 12:2. “Help toch, Here, want er zijn geen vromen meer; ja de getrouwen zijn schaars onder de mensenkinderen.”Zo was het in de tijd van David, en zo is het vandaag nog meer. - Vers 3: “Zij spreken dubbelhartig.” Het onderwerp is dus: dubbelhartigheid.

'Dubbel' betekent 'twee'. Men heeft dus twee gezindheden, en het is niet zo - zoals ik denk dat in elk geval de allermeesten veronderstellen - dat hun hart slechts naar één ding uitgaat. Het is zeer algemeen zo, dat men twee gezindheden heeft. In het Duits heet het 'dubbelgezind'. Voor hun eigen besef zoeken de mensen met heel hun hart verlossing. Maar dat is zelden waar. Men zoekt niet alleen maar verlossing, men zoekt tevens iets anders.

We hebben het bekende schriftwoord, dat Gods ogen de gehele aarde doorlopen, van hoog tot laag, van oost tot west, overal, om er één te vinden wiens hart volkomen naar Hem uitgaat. Uit dit woord kunnen we niet de indruk krijgen dat het wemelt van zulke mensen. Maar ten diepste horen Gods beloften die wij in het Nieuwe Testament hebben, aan geen andere mensen toe dan aan hen die Hem van ganser harte zoeken, aan hen die slechts voor zichzelf verlossing zoeken.

Gewoonlijk bemoeit men zich met andermans zaken. Dat heeft, zo zeker als God leeft, iedereen gedaan; en velen doen het nog steeds, ondanks het woord dat Petrus geschreven heeft, dat wij niet moeten lijden als boosdoeners en andere misdadigers of als een bemoeial. Zich bemoeien met andermans zaken wordt op één lijn gesteld met de allerergste zonden die er te vinden zijn.

Het is gebruikelijk dat men anderen oordeelt en zichzelf verdedigt. Dat is dus de omgekeerde wereld. Men heeft kritiek op anderen en verdedigt en verontschuldigt zichzelf, en men redeneert datgene weg waarover men zichzelf moest oordelen. Dan onttrekt men zich dus aan de verlossing En de meesten doen dat zonder het zelf te begrijpen. Zo verduisterd zijn zij, hoewel ze denken ontzaglijk verlicht te zijn. Zij begrijpen hun ware toestand niet.

Vers 4: “De Here verdelge alle gladde lippen en elke grootsprekende tong.” Dit is dus het kenmerk van zulke mensen.

Vers 5. Er staat iets verschrikkelijks, ergens in het Nieuwe Testament. Er staat daar dat Paulus iemand nodig had om aan de gemeente te zenden, maar niemand had die oprecht zorg droeg, behalve Timoteüs. En wat staat er nog meer? Er staat heel gewoon: “Allen zoeken zij hun eigen belang.” Het waren medearbeiders. En we moeten ervan uitgaan dat degenen waarover hij schreef hier zelf geen vermoeden van hadden. Zij verbeeldden zich wis en zeker dat zij oprechte en ware zorgzaamheid voor de zielen hadden. Natuurlijk konden zij uitmuntend spreken. En midden in dit alles dachten zij aan zichzelf en zochten hun eigen belang. In het algemeen is het zo: hoe meer iemand spreekt met schitterende woorden, des te meer ziet men tegen hem op. Zo dom zijn de meesten. En dat is licht te begrijpen. Deze broeders waarover geschreven staat waren geen dwaalleraars. Nee, zij hadden de rechte leer en die kenden zij buitengewoon goed en zij spraken er voortreffelijk over, maar zij veronachtzaamden zichzelf. Zij beschouwden hun dienst als verschrikkelijk belangrijk. Dat is licht te begrijpen, want de mensen die luisteren, doen dat ook. En in zekere zin doet men dat ook terecht, als hetgeen gesproken wordt juist is.

Wat zullen wij met dit schriftwoord doen? Het is geen drukfout. Het wemelt van bijbelvertalingen in verschillende talen. U kunt er lezen zo veel als u wilt - er staat hetzelfde: Hij had niemand die hij kon zenden. Het betekent niet dat er geen andere oprechten waren, maar onder de medearbeiders was er geen ander dan Timoteüs die hij voor die gelegenheid kon zenden. Er staat: “Allen zoeken zij hun eigen belang.” Zij zochten hun eigen eer.

In Sirach staat een eigenaardig woord hierover. Er staat van een verstandig man - dus iemand die schitterend spreekt - en niet zichzelf tot nut is. Dit is nu 'midden in de roos'. Hebt u ooit zoiets droevigs gehoord? Ze kunnen anderen helpen, het zijn grote sprekers en krijgen veel eer. Maar met henzelf is het niet zoals het zou moeten zijn. Zij zijn dus op een verkeerde wijze zo druk bezig met anderen, dat zij zichzelf veronachtzamen.

Maar wie oprecht is, krijgt licht. Daar is geen ontkomen aan. Dat zien wij in Psalm 112:4: “Voor de oprechten gaat het licht in de duisternis op...” en dan met een merkwaardige verklaring van oprechtheid: “voor hem die genadig, barmhartig en rechtvaardig is”1 - voor hen die levend geïnteresseerd zijn in de verlossing van hun eigen ziel en daaraan geweldig werken. Er is licht op hun weg gezaaid. Zij kunnen er niet aan ontkomen licht te krijgen. Zo waar als God leeft gaat hun een licht op. En dan zoeken zij in een diepere graad hun eigen verlossing en worden zij in een diepere graad verlost.

Psalm 119 is, geloof ik, een van de meest uitzonderlijke schriftgedeelten die er überhaupt bestaan. Hier zien we hoe het gesteld is met degenen die zonder dubbelhartigheid zijn. Ik wil aanraden die te lezen, heel langzaam, en erover na te denken. Ik wil u aanraden dit vele malen te doen, aan één stuk door, om er een betrouwbare indruk van te krijgen hoe oprechte mensen het hebben, die niet dubbelhartig zijn. Daarover hoeft geen twijfel te bestaan. Het is toch zoiets kolossaals: 176 verzen, eigenlijk over hetzelfde.

Vers 113. Ik ga ervan uit dat David deze psalm geschreven heeft, het kan gewoon niemand anders geweest zijn. - Het is zo'n duizelingwekkend 100% liefde tot Gods wet die in de hele psalm tot uiting komt, dat het iets kolossaals is!

Ik wil ieder persoonlijk aanbevelen mijn raadgevingen op te volgen! U hebt goede reden daartoe. - De raad die ik nu gegeven heb zal vast een enorme uitwerking hebben, als u die opvolgt. God noemde David immers de man naar zijn hart - de man naar zijn gezindheid. Hij was precies het tegengestelde van dubbelhartig. Het ging er hem alleen om grondig verlost te worden.

Als je erin geïnteresseerd bent grondig verlost te worden, en tegelijk geïnteresseerd bent in iets anders, dan ben je dus dubbelhartig. En zo is het wel met de meesten gesteld, in meerdere of mindere mate. Van alle dingen geldt immers dat ze in meerdere of mindere mate zijn. Dit is heel zeker, volgens het klinkklare bijbelse licht dat ik erover heb gekregen.

In de brief van Jakobus staat op twee plaatsen iets over dubbelhartigheid. Jakobus heb ik vele jaren lang een specialist genoemd. Hij is specialist in praktisch alles waarover hij schrijft. Hij schrijft zo krachtig, helder, duidelijk en indringend als maar mogelijk is. Hij moet een geweldig Godsman geweest zijn.

Jak. 1:5. “Indien echter iemand van u in wijsheid te kort schiet, dan bidde hij God daarom, die aan allen geeft, eenvoudigweg en zonder verwijt; en zij zal hem gegeven worden.”

Hij noemt wijsheid als voorbeeld. Maar dat geldt voor al het andere waartoe wij verlost moeten worden, bijv. goddelijke liefde. Hoe staat het in het algemeen met de gebeden? Wel, men verstaat het zo dat bidden wil zeggen dat men opnoemt wat men graag wil, en dan is men klaar. Maar dit is een volkomen misvatting. Zoiets is in tegenspraak met zichzelf. Welk belang heb ik erbij, en welk belang heeft God erbij, dat ik niet anders heb gedaan dan opnoemen wat mij ontbreekt? Dit is dus in het diepste en wezenlijke van de zaak geen bidden.

Dat ik bid om wijsheid, liefde en volharding te krijgen en niet eens verwacht dat ik het krijg - en nog veel minder geloof dat ik het gekregen heb, dat is: innerlijk verdeeld zijn. Dus ik wil het heel graag hebben, maar ik kan er heel goed buiten. Zo bidden de meesten immers zo lang zij leven, zonder te krijgen waar zij om bidden. Dus men is verdeeld, men is dubbelhartig. Jakobus pakt dit zo krachtig aan, dat ik bijna zou gaan denken dat de doden zouden moeten opstaan. Maar gewoonlijk gebeurt er niets - er is niets wat 'opstaat'. Men wordt noch vol van liefde, wijsheid of geduld, noch van waar men dan ook om bidt.

Vers 6: “Maar hij moet bidden in geloof, in geen enkel opzicht twijfelende.” En dat zijn immers ook de woorden van Jezus: “Al wat gij in het gebed gelovig vraagt, zult gij ontvangen.” Eerst staat er: “Bidt en u zal gegeven worden.” Dit is voor beginners. Maar dan wordt het nauwkeuriger uitgelegd: “Al wat gij in het gebed gelovig vraagt, zult gij ontvangen.”

Geloof is niet iets wat zwevend is, het is iets wat geweldig vast en zeker is, het is de volle overtuiging dat men krijgt waar men om gebeden heeft. En dat staat ook in 1 Joh. 5: 14-15. Daar staat dat als wij weten dat wij naar Gods wil bidden - en dat doen we altijd als we om verlossing bidden - dan is dit de vrijmoedigheid die wij tegenover Hem hebben, dat wij de beden verkregen hebben die wij van Hem hebben gebeden.

“Want wie twijfelt gelijkt op een golf der zee, die door de wind aangedreven en opgejaagd wordt.” - Men wordt van de ene naar de andere kant geslingerd.

En dan komen er enkele verschrikkelijk sterke, ware woorden in vers 7: “Want zulk een mens moet niet menen dat hij iets van de Here zal ontvangen.” En dan komt de beoordeling van zo iemand in vers 8: “…innerlijk verdeeld als hij is, ongestadig op al zijn wegen.”

Had men dit ernstig genomen, dan had men immers van zichzelf geweten dat men innerlijk verdeeld was - bijna iedereen. Als we bidden, zijn we er niet als we gezegd hebben wat we willen hebben; als we er geloof voor hebben gekregen, dan zijn we er.

Er kan sprake zijn van een verkeerde manier van bidden. Sommigen zijn daartoe geneigd. Zij geven zich over aan urenlang bidden, en denken dan dat als zij twee uur hebben gebeden, dit tweemaal zo goed is als één uur bidden. Maar als ik niet iets heb ontvangen, in het eerste uur niet, en het in tweede uur ook niet, is het dan goed? Ik moet toch bidden om een levend geloof te krijgen. Krijg ik dat niet, dan ontvang ik ook niets. En dan helpt het niet om te zeggen dat ik veel bid. De bedoeling is het te ontvangen - dat ook gebeurt waar ik om bid.

Dit is wel de meest voorkomende uiting van innerlijke verdeeldheid die er bestaat, denk ik. Dit doet immers iedereen in het begin. Men kan ook zijn hele leven zo doorgaan. - Daaraan is een gering nut verbonden, namelijk dat men aan God vasthoudt in plaats van weg te lopen. Maar het is toch tevergeefs.

Er bestaat zoiets als: proberen te geloven. Dat is gewoonweg dom gedoe. Zo is het met alles waar wij om bidden: of wij geloven wel, of wij geloven niet. En geloven we niet, dan helpt het niets. En het is weggegooide tijd om urenlang zo door te gaan, als niet de enige gedachte is: tenslotte geloof te grijpen. Dat is het juiste. En dan maakt het niet uit of je lang door moet gaan, als je het maar te pakken krijgt.

Jezus zei: “Dit is het oordeel, dat het licht in de wereld gekomen is.” Het heeft aan licht hierover ontbroken. Ik geloof dat de beste manier om dit weer te geven is dat men graag wil hebben waarom men bidt, maar het best zonder kan stellen. Het blijkt toch dat het zo is: men gaat immers door zonder het te hebben. Aan de ene kant lijkt men zo hevig geïnteresseerd, maar het is heus niet zo hevig, en aan de andere kant is men helemaal niet geïnteresseerd. Men is dubbelhartig.

Jak. 4:8. “Nadert tot God en Hij zal tot u naderen. Reinigt uw handen, zondaars, en zuivert uw harten, gij die innerlijk verdeeld zijt.” We hebben geen verontschuldiging. Duidelijker kan het niet gezegd worden. Wij kunnen onmogelijk in een licht wandelen dat wij niet hebben. En er staat dat als wij oprecht zijn, het licht voor ons opgaat, in steeds grotere mate. Er staat immers dat wij van licht tot licht zullen gaan, en van kracht tot kracht - dan wordt naar dat licht gehandeld - en van heerlijkheid tot heerlijkheid. Niets anders is heerlijk dan het leven Gods.

Vers 9: “Beseft uw ellende,” d.w.z. erkent uw ellende, “treurt en weent, uw gelach moet veranderen in treurigheid…” - houd op met lachen! - “...en uw vreugde in neerslachtigheid.” - Houd op met u te verheugen! En erken uw zonde! Bid om de verlossing die u nodig hebt en geloof dat u die krijgt!

Het is ook veelzeggend hoe het hier verder gaat, in vers 10: “vernedert u voor de Here, en Hij zal u verhogen.”

En wat in vers 11 staat is ook veelzeggend: “Spreekt geen kwaad van elkander, broeders.” Dit kan men doen terwijl men tegelijk zegt dat men de broederschap liefheeft. Dat zijn afschuwelijke dingen! Dat is gruwelijk! Dat is zo erg dat er geen woorden voor te vinden zijn, sterk genoeg om dit ten volle uit te drukken.

“Wie van zijn broeder kwaadspreekt of hem oordeelt, spreekt kwaad van de wet en oordeelt haar.” Dat is een merkwaardig licht - het is werkelijk fabelachtig. Hebt u ooit zoiets geboord? Wie erkent dat? Wij moeten Gods woord aannemen! Het heeft niets met het verstand te maken - het heeft niets met begaafdheid te maken. Het heeft te maken met liefde tot de waarheid.

“En indien gij de wet oordeelt, zijt gij geen dader, doch een rechter der wet.” Men zet zich neer om recht te spreken over God en Gods woord.

Vers 12: “Eén is wetgever en rechter, Hij die macht heeft om te behouden en te verderven.” Ja, wie is wel voldoende bevreesd om ten verderve te gaan? “Maar wie zijt gij, dat gij uw naaste oordeelt?” Ja, wat voor 'grootheid' bent u die oordeelt?

We hebben het woord 'geveinsd'. Wat betekent dat? Het betekent onecht. Wat is Gods woord inhoudrijk! O, als wij er toch eens veel, veel meer in geïnteresseerd waren! En met dodelijke ernst! In plaats van 'er met zevenmijlslaarzen overheen te stappen', wat men in de regel doet.

Paulus noemt Timoteüs: “zijn echte zoon in het geloof.” Zegt dat iets? Een persoon is echt of onecht. Hij noemt ook Titus zijn echte zoon, en geen anderen. Hoeveel vermaningen heb ik gegeven om de concordantie grondig te gebruiken? - Er is blijkbaar niemand die deze vermaningen opgevolgd heeft. Dan zou ik daar wel iets van gemerkt hebben. - Men is niet zo ontvankelijk als men zich inbeeldt. Men leeft wel min of meer in zelfbedrog. Welke oorzaken kan dat hebben, dat men deze vermaningen niet heeft opgevolgd? - De concordantie grondig gebruiken werkt zoveel uit dat er geen woorden te vinden zijn, sterk genoeg om dat uit te drukken.

Als u bij “ongeveinsd” opslaat, vindt u 6 schriftplaatsen. Het is geweldig veelzeggend, wat daar staat. Er staat over ongeveinsd geloof en ongeveinsde liefde. En in Gal. 5 staat dat het enige wat kracht heeft geloof is, door liefde werkende. Dat zijn dus twee hoofdfactoren, en beide kunnen zij onecht zijn. Hiervoor worden verschillende uitdrukkingen gebruikt in de verschillende bijbels. In het Duits staat onder andere “ongekleurd”. Men kleurt de dingen zowel als het iets goeds is wat men vertellen moet als wanneer het iets kwaads is. Als men iets goeds wil vertellen gaat het erom het te kleuren, en dan is het alsof degene die het vertelt zo'n flinke vent is; en als het iets kwaads is overdrijft men nog erger. Dat komt doordat men niet geheel waar is. Men heeft de waarheid lief en tegelijk houdt men ervan de dingen gekleurd voor te stellen en te overdrijven.

Ik wil iets uit de eerste brief van Clemens lezen: “Ellendig en ongelukkig zijn de dubbelhartigen en die twijfelen in hun hart.” Dit is dus dezelfde innerlijke verdeeldheid als waarover Jakobus in hoofdstuk 1 schrijft. Men bidt omdat men in God gelooft en toch gelooft men niet. Men is dubbelhartig, men gelooft en men gelooft niet.

En in de tweede brief van Clemens staat: “Jammerlijk zijn degenen die innerlijk verdeeld zijn, die twijfelen in hun hart.”

En in de brief van Barnabas staat: “U moet niet dubbelhartig of tweetongig zijn, want het spreken met twee tongen is een strik des doods.”

Maar wil ik mij hiernaar richten, dan moet ik er immers licht over hebben wat dubbelhartigheid is. En daarvan hoop ik dat iedereen hier het vanavond krijgt, in ieder geval tot op zekere hoogte, en dat u dit licht behoudt zodat het werken kan. Dan is het uit met dubbelhartigheid. Dan wordt het dus zo dat u alleen maar - uit alle macht - de verlossing van uw eigen ziel zoekt. En naarmate je verlost wordt, spreek je over datgene waarvan je verlost bent, om anderen te versterken ook te geloven.

Hier staat een andere zin: “Wat u ook overkomt, aanvaardt het als iets goeds.” Hebt u ooit zoiets gehoord? Hebt u ooit iets gehoord wat zo innig en van harte goed is? En dit is toch precies iets waarvan de allermeesten ver weg zijn om het te doen. Men heeft min of meer - de meesten meer - moeite met gebeurtenissen die ons overkomen.

Ik kan mij, wat mijzelf betreft, niet herinneren dat ik tot dusver één keer moeite heb gehad met hetgeen anderen zeggen en doen of niet zeggen en niet doen. Dat komt doordat ik in God geloof, ik geloof in Rom. 8:28, en dan is het niet mogelijk ontevreden te worden met wat dan ook, zelfs niet een heel klein beetje. En in de sterkste vertaling staat immers dat alle dingen, zowel goed als kwaad, zowel recht als onrecht, samenwerken ten beste voor hem die God liefheeft. En er is toch niemand die er ontevreden mee kan zijn dat het allerbeste onafgebroken aan één stuk door gebeurt en dat er niets anders kan gebeuren! Is het mogelijk daarmee ontevreden te zijn?

Hiermee is indirect gezegd dat er bijna niemand is die dit gelooft. Wat gelooft men gewoonlijk? Men gelooft in theorieën. Men heeft geen persoonlijk geloof, niet voor zichzelf, zodat het in mij praktijk wordt. Dat is immers het enige wat ons verlost. Ook al kennen we alle goede theorieën van buiten en roemen we ze en zeggen dat we erin geloven, dat doet mij immers helemaal niets goeds als ik het niet persoonlijk tot mijn eigendom maak, zodat het bij mij zo wordt.

Het is niet alleen zo dat het verschrikkelijk slecht is om een heel klein beetje ontevreden te zijn, maar het is iets onmogelijks. Denk eens heel goed na! Het is onmogelijk ontevreden te zijn met het beste wat er bestaat; en dat geschiedt juist onophoudelijk, zonder uitzondering. En doordat men daarin geen levend geloof heeft, krijgt men vele problemen, veel onaangename dingen en veel waardoor men gekwetst is.

In de wereld bestaat de uitdrukking: 'het werkt op de zenuwen.' En dat doet het ook! Vat iemand het verkeerd op, dan werkt het op z'n zenuwen. En verwerkt hij het goed, dan blijven de zenuwen - stel ik me voor - in een 'oliebad' liggen. - En er is in de wereld een uitdrukking: 'Het lijkt wel of hij geen zenuwen heeft.' - Jawel, maar die liggen in een oliebad zodat er geen verstorende trekkingen in zijn. En wat is dan datgene waarvan. men zegt dat het op de zenuwen werkt? Dat is wat men bij de anderen niet fijn vindt - hun gedrag, wat zij zeggen en doen en wat zij niet zeggen en niet doen.

Er is iets wat we problemen en complexen noemen. Bij wie komt dat voor? Bij diegenen die niet geloven - die innerlijk verdeeld zijn, dus over hun eer moeten waken enz. in plaats van verlost te worden. Zulke mensen zijn er voortdurend in geïnteresseerd wat anderen van hen vinden en denken en van hen zeggen. Ik kan mij niet herinneren ooit daarin geïnteresseerd te zijn geweest, zelfs niet voordat ik overwinning over alle zonde had gekregen. Hoe het lijkt en hoe het klinkt, en wat er over je gezegd wordt en wat ze van je vinden - het is je reinste goddeloosheid daarin ook maar het geringste beetje geïnteresseerd te zijn. Dat is toch niet God met heel je hart zoeken?

Ieder moet er in ieder geval wel over kunnen fantaseren hoe duizelingwekkend zalig zij worden die vrij zijn van alle dubbelhartigheid - die heelhartig zijn, om niet te zeggen: die in Rom. 8:28 geloven. Slechts het allerbeste overkomt mij aan één stuk door. Ik zou bijna zeggen dat ik niet weet welke uitdrukking ik moet gebruiken; laat ik het zo noemen: ik ben ongeneeslijk zalig geworden, er bestaan geen mensen of duivels die ook maar de geringste domper op mijn zaligheid kunnen zetten, ook al sloten ze zich allemaal aaneen. - Dat komt door heelhartigheid, één gezindheid.

Ik hoop vurig dat velen nu zoveel licht hebben gekregen dat zij in de kortste keren verrassend zalig worden. Het hoeft niet lang te duren voordat het zo wordt. Het wordt zo, zodra je jezelf oordeelt en tot erkentenis komt.

In een brief, van Clemens of een van de ander, staat iets geweldig goeds. Hij schrijft aan de gemeente hoe goed het tevoren met hen geweest was: ze wilden liever geleid worden dan leiding te geven. Deze uitdrukking had ik in mijn hele leven nog nooit gehoord, voordat ik hem hier las. - Geleid worden is het ergste onder de zon, wat een doorsnee mens zich kan indenken, doen zoals een ander mens zegt.

En dan nog maar iets wat erin staat: zij wilden liever geven dan ontvangen. Ik zou wel eens willen weten met hoe velen in deze samenkomst het zo gesteld is: die in die mate van ganser harte verlossing hebben gezocht dat het waar is - dat God zelf het als waarachtig kan bevestigen - dat u liever wilt geven dan ontvangen. Dit is beslist een gevolg van heelhartigheid. Gelooft u niet?

Laten we wedijveren om grondig verlost te worden! Laten we ons concentreren op de verlossing van onze eigen ziel! Want naarmate wij zelf verlost worden, worden wij tot nut voor anderen. Men kan niet behoorlijk tot nut voor anderen worden door alleen maar kennis te hebben en daarover te preken.

Van harte succes ermee, mijn geliefde vrienden!

Nu weten we in ieder geval dat er zoiets is als bedrog en iets wat heet: innerlijk verdeeld, dubbelhartig zijn: ik wil het ene, maar dan wil ik ook nog wel wat anders. Dat deugt niet.

Geloven we niet, dan helpt niets. Geloof in grondige verlossing! En hartelijk dank allemaal, voor alles tot nu toe!





Geen moeilijkheden -

Oslo 19 november 1975


Ik wil God prijzen voor de concordantie. Die is erg nuttig omdat de teksten er per onderwerp zijn gerangschikt - het is dus in de allerhoogste mate gedachteloos en onverstandig die niet aandachtig te bestuderen.



Nu heb ik een bijzonder nuttig onderwerp op mijn hart. Het is alleen maar de vraag of we ontvankelijk zijn. Het is zo, dat we allemaal hetzelfde lezen in de Bijbel en we horen hetzelfde, maar het resultaat is niet gelijk. De ontvankelijkheid is hoogst verschillend, van een geweldige ontvankelijkheid tot bijna niets.



Daarnaast is er een waarheid, die ook kolossaal veel oplevert. En wel deze dat alle zonde en gebrek en ook alle gebrek aan waarachtig licht, één en dezelfde oorzaak heeft: n.l. dat men niet elk afzonderlijk woord des levens nauwkeurig en ernstig neemt zoals het geschreven staat, en daarin met heel zijn hart gelooft, het liefheeft en erin binnengaat en in dat woord blijft voor de rest van zijn leven. Dat is voortdurend de fout en dat is de dieperliggende achtergrond van alles wat verkeerd is. We hebben namelijk Gods woord over alle mogelijke dingen en alle mogelijke omstandigheden, en daarin heeft God zijn wil helder en duidelijk te kennen gegeven.



Nu zult u een voorbeeld horen van bet effect van de concordantie. Ik heb het woord “verdrukking” opgeslagen - daaronder staan een massa schriftwoorden, het ene sterker dan het andere. Toen heb ik hem opgeslagen bij “beproevingen” - eveneens een massa schriftplaatsen, het ene sterker dan het andere. En beide zaken behoren tot het allerbelangrijkste wat er bestaat.



Verzoekingen komen op ons af naar gelang van de situatie die zich voordoet. Als we er ontvankelijk voor zijn, bewijzen verdrukkingen en beproevingen ons hoe het er met ons voorstaat - en ze tonen ons dat tot op een haar nauwkeurig - elke keer! - en iets nuttigers dan dat bestaat er wel niet. Dan krijgen we immers een bewijs ervan hoeveel we van God hebben en hoeveel we niet van God hebben. Dat zie ik doordat ik bespeur hoe ik het opneem, hoe ik reageer.



Ofwel ik doorsta de beproevingen, óf ik doorsta ze niet. Als ik de beproevingen doorsta, word ik gesterkt en enthousiast om ook de volgende proef te doorstaan. Doorsta ik ze niet, dan heb ik er een bewijs van gekregen, dat het niet beter met mij is dan het is. En dan word ik diep bedroefd, als ik het tenminste zo heb, en dring ik krachtig aan bij God, zodat ik de proef de volgende keer wel zal doorstaan. Wat is dat nuttig, wat een opbrengst! Dat is zo eenvoudig als twee maal twee vier is.



Ik wil ieder persoonlijk aanraden alles te lezen wat geschreven staat over verdrukkingen en beproevingen - lees langzaam en nadenkend. Dan kan het niet anders of men moet licht krijgen, als men ontvankelijk is en honger en dorst heeft naar verlossing. Dan móet men wel verstaan dat het heerlijke zaken zijn. Er staat bijvoorbeeld, dat wij door vele verdrukkingen het Koninkrijk Gods moeten binnengaan - dat moet zo, staat er. En zo staan er een massa sterke woorden.



Nu kunt u de concordantie opslaan bij moeilijkheden. Er is niet één schriftwoord in de hele Bijbel te vinden over moeilijkheid of moeilijkheden!1



Als wij niet zo hard zijn als een steen, moet dit wel een ontzaglijke, fenomenale indruk op ons maken! Het is niet te vinden in de Bijbel, maar wel bij de mensen, omdat ze niet geloven wat in de Bijbel staat.



Mijn persoonlijk getuigenis is, dat geen mens mij ooit heeft horen spreken over mijn moeilijkheden. God is rijk en er zijn geen grenzen aan de hulp die Hij ons wil geven, zijn hulp is overweldigend, zo is het wat mij betreft geweest de laatste jaren. In het kleine boekje over Sokrates is het woord moeilijkheid ook niet te vinden. Dat woord was ook aan hem, die geen woord van God kende, onbekend. Maar hij zocht God in geest en waarheid en vond Hem in de allerhoogste mate - zonder Gods woord! O, hoe moeten wij in onze eigen achting dalen!



Heel eenvoudig: moeilijkheden maken we zelf, ieder persoonlijk maakt ze zelf. En als ik dit zeg, dan moet men zich afvragen hoe dit moet worden opgevat. Wel, de Schrift bevat, zoals gezegd, gedetailleerde woorden over alles wat in een mensenleven kan gebeuren. Over wat Gods wil en welgevallen is en hoe we de dingen moeten opnemen - de wijze waarop we ze moeten nemen - de manier waarop we moeten reageren. Moeilijkheden ontstaan doordat ik anders reageer dan zoals Gods woord zegt hoe ik moet reageren. Ik neem het op een verkeerde manier op, ik reageer verkeerd.



Geen mens, en ook niets wat alle anderen doen of zeggen, of niet doen of niet zeggen, kan een moeilijkheid zijn voor mij of voor u. De moeilijkheid is enkel en alleen, dat u het verkeerd opneemt. Dat betekent dus, dat niemand anders moeilijkheden voor u kan scheppen, dat is een ontstellend verkeerd begrip, het is niet waar, het is een leugen. Geen mens kan moeilijkheden scheppen voor u, of u schaden! Geen mens kan u in de weg staan! Wat alle mensen doen of niet doen, dat is hun zaak; dat zegt iets van hen en niet van u. Geen mens kan er de oorzaak van zijn dat u ongelukkig wordt; dat is iets wat u zichzelf aandoet, door het niet nauwkeurig te nemen volgens Gods woord.



Als iemand dan - wat helaas velen doen - praat en zich beklaagt en jammert over zijn moeilijkheden, dan bedoelt hij dat de anderen hem in die moeilijkheden gebracht hebben. Maar wat zulke mensen eigenlijk doen, zonder het te willen, is dat ze aan allen tegenover wie ze hun moeilijkheden opsommen, vertellen dat ze het verkeerd hebben opgenomen - en dat is niet wat ze hadden willen zeggen. Ze vertellen dat ze niet leven naar Gods woord en dat ze het verkeerd opnemen - zonder het te weten en zonder het te willen vertellen ze dat.



Dit is heel eenvoudig een radicale en volkomen hulp om voor eeuwig klaar te komen met alles wat “moeilijkheden” heet.



In Jesaja staat een schriftplaats, dus in de tijd van het oude verbond: “…in al hun verdrukking was er geen verdrukking!”2 Naar de letter spreekt deze tekst zichzelf tegen, maar het betekent niets anders dan dat er in al hun verdrukking geen moeilijkheden gevonden werden, omdat ze goed reageerden en het goed opnamen.



Men moet zich bijna afvragen of het mogelijk is op alle mogelijke dingen zonder uitzondering op de goede manier te reageren; is het voor mij mogelijk alles zonder uitzondering op de goede manier te nemen? Ja, alles is mogelijk voor wie gelooft. Alles is mogelijk voor wie leest en nauwkeurig kijkt naar wat er staat en het gelooft met zijn hele hart en het liefheeft en erin binnengaat, om voor de rest van zijn leven daar te blijven - en niet hoopt dat het wel een beetje beter zal worden in de loop van vele jaren; dat levert niets op, dat is alleen maar leeg gepraat.



Daarom staat er bijvoorbeeld dat indien wij onszelf oordelen, wij niet geoordeeld worden. In de regel is het zo dat men anderen oordeelt; het is de schuld van de ander. Hier is heel de mensheid dag en nacht mee bezig, zolang men leeft, met slechts weinig uitzonderingen. Het zijn niet alleen wereldse mensen die zo doen, maar ook bekeerde mensen - ook vele van de broeders en zusters, dat is het meest bedroevende van alles.



Er staat van de liefde, dat zij alles hoopt, alles gelooft, alles verdraagt en alles uithoudt.3 Wanneer men dan moeilijkheden heeft, zegt men daarmee: “Mij ontbreekt liefde.” Wanneer de liefde alles hoopt, alles gelooft, alles verdraagt en alles uithoudt, dan kunnen er immers geen moeilijkheden ontstaan. Dat hadden ze niet willen zeggen, maar in feite zeggen zij: “Mij ontbreekt liefde!”



Er staat dat ik niets ben, als ik de liefde niet heb. Men bezit de liefde niet, maar men loopt rond met de inbeelding liefde te hebben, en eist dat anderen hen zullen liefhebben. Dan reageer ik ontstellend verkeerd en heb ik vele moeilijkheden.



Rom. 8:28 bevestigt voor 100% wat hier gezegd is. En wij weten, dat alle dingen - al het verkeerde dat anderen doen en al het goede dat ze verzuimd hebben te doen - hun ten goede dient die God liefhebben, die naar zijn voornemen geroepenen zijn. In een sterkere vertaling staat het zo: “En wij weten, dat alle dingen samenwerken ten beste voor wie God liefhebben.”



Alle dingen, dat is alles wat gebeurt, alle personen, goede vrienden en slechte vrienden, tegenstanders en vijanden, onrechtvaardigheden en slechte behandeling - alle dingen. God heeft alle draden in handen, en werkt daar zo mee dat het voor ons wel ten beste moet medewerken.



Allen die spreken over moeilijkheden, of die geloven dat ze moeilijkheden hebben, geloven niet in deze schriftplaats. Alle zonde en gebrek aan licht komt daardoor dat men niet nauwkeurig ziet wat er geschreven staat en het niet gelooft als een klein kind, dat niet weet wat twijfelen is.



Geen druppel bekommernis, geen druppel ontevredenheid - wat een gelukkig leven; dan gaat het zo iemand zonder onderbreking heel goed. Wat moeten we doen wanneer iemand ons kwaad doet? Dat staat toch duidelijk geschreven precies zoals in een ABC: Vergeldt het met goed, staat er. Door geloof kunnen we leven naar Gods woord.



1 Kor. 10:13. Verzoekingen ontstaan door verdrukkingen en door beproevingen, door wat je tegenkomt, door het verkeerde en onverdraaglijke enz. dat je ontmoet - dan word je tot iets verzocht. “Gij hebt geen bovenmenselijke verzoeking te doorstaan.” Dat is dus nog nooit gebeurd, staat hier. Van alles waaraan een mens wordt blootgesteld, heeft God beoordeeld dat de betrokkene het vermogen heeft het te dragen.



Als je het op de juiste wijze opneemt, dan gaat het uitstekend. In de verhouding tussen broeders en zusters en in de verhouding tussen mensen onderling ontstaan verreweg de meeste en ernstigste moeilijkheden, doordat men de dingen verkeerd opneemt. Niets verwachten, niets eisen en ook geen sterke wensen hebben betreffende iets - zelfs geen zwakke wens dat anderen anders zullen zijn - alleen eraan denken lief te hebben, dat is dienen en geven, alleen maar eraan denken hoe ik de dingen moet opnemen en hoe ik zal reageren, dus niet één gedachte over wat de anderen doen.



2 Kor. 4: 16-18. Gewoonlijk is het zo, dat men vindt dat de verdrukkingen lang duren en zelfs onduldbaar zijn - zo slecht kan het met ons gesteld zijn, omdat we niet geloven in Gods woord.



“Want de lichte last der verdrukking van een ogenblik...” Halleluja, ze zijn licht! staat er, er wordt niet gevraagd wat u ervan vindt. Als u er iets anders van vindt, komt dat doordat u dat woord niet gelooft. Alle verdrukkingen duren een ogenblik, en alle zijn ze licht. Wat zullen we doen, broeders en zusters? Geloven in Gods woord. Het getrouw navolgen; er zijn geen uitzonderingen. De mensen denken zo gauw: in dit geval is het met mij anders. Hebt u ooit zo iets brutaals gehoord: zodra het mij overkomt, moet het anders worden opgevat? Dat is goddeloos, dat is gruwelijk. Dan heeft men heel gewoon naar Satan geluisterd, in plaats van naar Gods woord.



Dan komen in vers 18 de voorwaarden: “...daar wij niet zien op het zichtbare, maar op het onzichtbare.” Dat is de kwestie, men vervult de voorwaarde niet. Men is zo bezig met het tegenwoordige, met de situatie waarin men is. Als het zo met iemand gesteld is en hij heeft het moeilijk, dan denkt hij er gewoon niet aan dat God leeft. Hij heeft God niet voor ogen, hij heeft de eeuwigheid niet voor ogen, hij heeft de verlossing van zijn eigen ziel niet voor ogen, hij staart zich alleen maar blind op dat wat is voorgevallen - op de anderen. Dat is goddeloos. De moeilijkheden maakt hij zelf, door zich niet te richten naar Gods woord, doordat hij zich niet uitsluitend richt naar Gods woord, doordat hij niet alléén maar denkt aan wat hij zelf moet doen. Ook al wuift hij dit met nog zoveel verklaringen weg, toch stelt hij dan een eis aan anderen.



Eisen is van de duivel, maar liefhebben, dienen en geven, dat is van God. De liefde tot God is dat wij zijn geboden bewaren. Neem dit aan, dan komt er een onbeschrijflijke verlossing en vooruitgang, en ieder is vrij om het aan te nemen.



Er bestaat een uitdrukking: “Iedereen is de smid van zijn eigen geluk.” Je kunt die zegswijze ook omkeren: je bent zelf de smid van je ongeluk, niet anderen, zoals je je had ingebeeld. Daarom hebben we het woord: “Oordeel niet!”



Van dit schriftwoord word ik nooit moe. Ik heb dit aangenomen in mijn jeugd en ik heb mij eraan gehouden. Ik neem aan dat dit mede een hoofdoorzaak ervan is, dat ik zo onbeschrijflijk gelukkig ben geworden als ik geworden ben en lang geweest ben. Er staat niet: oordeel niet te hard, oordeel niet te veel, oordeel niet te vaak, oordeel niet te snel, maar er staat: “Oordeel niet!”



En dan staat er: “Indien wij echter onszelf beoordeelden, zouden wij niet onder het oordeel komen. Maar onder het oordeel des Heren worden wij getuchtigd, opdat wij niet met de wereld zouden veroordeeld worden.” Het is mogelijk dat men het zo opneemt dat men met de wereld veroordeeld wordt, terwijl men vele jaren in de gemeente is geweest. Dus de wijze waarop ik het opneem, beslist over alle mogelijke dingen, absoluut zonder uitzondering. Het is mogelijk op alle mogelijke dingen zo te reageren, dat ik - als enig verschil - nog gelukkiger word dan ik al was door alles wat er gebeurt, door alles wat ik ontmoet.



Succes ermee op deze weg van volkomen geluk. Nooit is iemand anders of iets anders er de oorzaak van dat het slecht met mij gaat; dat kan niet zo zijn en dat is nog nooit gebeurd.



Het woord 'moeilijk' staat wel in de Bijbel, maar niet het woord 'moeilijkheid'. Petrus zegt een geweldig ernstig woord: “Indien de rechtvaardige moeilijk behouden wordt, waar zal de goddeloze en zondaar verschijnen?”



Indien de rechtvaardige moeilijk behouden wordt - wat betekent dit dan na alles wat we gehoord hebben? Wel, het moeilijke is dus: om het op de juiste wijze te nemen. Wat dit betreft hebben we talloze bewijzen en hebben we veel meegemaakt. De moeilijkheid is: op de goede manier te reageren, en als men dat doet, zijn er geen moeilijkheden, daarom staat er niets over moeilijkheden in de Schrift.





* * *





1 Dit is eveneens het geval in de Statenvertaling; de NBG vertaling heeft echter wel 3 maal het woord moeilijkheden: 1 Sam. 22:2 ieder die in moeilijkheden verkeerde; Gal. 6:2 verdraagt elkanders moeilijkheden; 1 Tim. 1:4 die veeleer moeilijkheden ten gevolge hebben…2 Jes. 63:9, Noorse vertaling3 1 Kor. 13:7, Noorse vertaling





Onszelf oordelen opdat we niet veroordeeld worden -

Oslo 26 november 1975


Er is iets waar ondanks alles te weinig begrip van is - ik hoop dat het vanavond toeneemt - en dat is dat alles, ook wat betreft de verlossing, volgens wetten gaat. Precies zoals er natuurwetten zijn, zijn er ook geestelijke wetten. En voor de wet zijn alle mensen gelijk - allen worden gelijk behandeld. Daarom, als wij de levenswetten niet kennen, kunnen we bijvoorbeeld maar wat in het wilde weg bidden - wij kunnen God wel bidden om lijnrecht tegen zijn levenswetten in te handelen!

De grondwet voor verlossing, vanaf het begin tot het laatste toe - vanaf dat we beginnelingen zijn totdat we voleindigd zijn - is de wet van de ootmoed. Hierover staat in een van de brieven van Petrus en in de brief van Jakobus woordelijk hetzelfde. Maar dan is er die hopeloze oppervlakkigheid: Men leest er snel overheen en krijgt er een indruk van, maar men heeft niet gezien wat er staat. Dit kan iemand gedurende vele jaren gedaan hebben en nog kent hij deze levenswet niet. Die luidt zo: “De nederigen geeft God genade.” En dan hebben we het tegengestelde: “God wederstaat de hoogmoedigen,” ofwel de trotsen, de eigenwijzen, of die opgeblazen zijn.

Als men dus, terwijl je niet ootmoedig is, om genade bidt, bid je maar wat in het wilde weg. Als je levend geloof in deze levenswet had, zou je niet kunnen liggen roepen en schreeuwen en God om genade bidden. Je krijgt genade door je te verootmoedigen. Waar je dan wel desnoods om zou kunnen bidden, is genade te krijgen om je te verootmoedigen, maar niet zo maar uitvoerig om genade bidden omdat je in de problemen bent geraakt en hulp nodig hebt. Het kan zo erg zijn dat God iemand weerstaat, en dan bidt hij immers tevergeefs, helemaal tevergeefs.

De geestelijke wetten zijn minstens even zeker en onveranderlijk als de natuurwetten, uiteraard, want ze zijn nog belangrijker. Ze werken immers net eender. We kunnen geen aardappelen poten en aardbeien oogsten, al zouden we het nog zo graag willen, en al geven we nog zo veel mest, en al komt er nog zoveel regen, en al bewerken we de grond nog zo goed, zodat er goede voorwaarden voor de groei zouden zijn, het gaat niet. Het is onmogelijk genade te krijgen als je niet ootmoedig bent.

Ootmoedig ben je immers in meerdere of in mindere mate, en ook hoogmoedig of trots ben je in meerdere of in mindere mate. Ik kan niet meer genade krijgen dan naar de mate waarin ik ootmoedig ben.

Het krachtigste schriftwoord dat we hebben over ootmoed is het woord van Jezus, dat zo luidt: “Wie zichzelf vernedert, zal verhoogd worden…” en ik pleeg te zeggen: …of hij wil of niet. God is verliefd op zulke personen. En zelfs al hadden zij erom gebeden niet verhoogd te worden, dan zouden zij toch verhoogd worden. Zo zeker is het. Ik denk dat ieder dat zelf kan begrijpen, wie het ook is. Het is geen algemeen voorkomend verschijnsel dat iemand zichzelf vernedert, dus uit eigen beweging naar beneden gaat. Dit kan men niet doen zonder zelferkentenis, want daarvoor is mijn erkenning nodig dat ik veel te hoog ben - God weerstaat mij dan - en dan is het een vanzelfsprekendheid en een bevrijding zichzelf te vernederen.

Het is zo dat, wanneer iemand dat doet, alle domme mensen op hem neerzien maar alle verstandige mensen zien tegen hem op. En in ieder geval, afgezien van wat domme of verstandige mensen vinden, wordt hij verhoogd. Dus bang zijn om je te vernederen - daar een afschuw van hebben, het als het ergste voelen wat je je kunt indenken - is, geestelijk gesproken, 'waanzinnig' d.w.z. volkomen onzinnig.

Zichzelf vernederen, uit eigen beweging, is dus prima - ieder zou verliefd moeten zijn daarop en iedere gelegenheid daartoe aangrijpen. En dat is hetzelfde als jezelf verootmoedigen, uit eigen beweging, dus niet omdat anderen vinden dat je het hoort te doen. Dit alleen is prima, eerste keus.

Maar God is bovenmate genadig en ontfermend, en daarom kan het ook goed gaan met de tweede keus. En de tweede keus in dit verband is vernederd worden - verootmoedigd worden. Dit is dan iets wat God onderneemt. Maar ook dan kan men niet altijd gered worden, maar het is dus een mogelijkheid. Er is wel een voorwaarde om gered te worden als het slechts de tweede keus is, namelijk dat ik volledig erken en de verootmoediging of vernedering accepteer, niet slechts met mijn mond, maar met mijn hart. Dan word ik ook verhoogd.

Nu moet u goed luisteren en nauwkeurig in uw oor knopen wat er gezegd wordt, want het draait om levenswetten, die voor alle mensen gelijk zijn; er wordt niet één uitzondering gemaakt, voor enig mens, zolang we leven. Alle mensen worden hiernaar behandeld, ook de onbekeerden - ook bij hen is er onderling verschil, er is verschil in zondaren.

We hebben daarvan diverse sterke voorbeelden. Hitler b.v. wilde de hele wereld veroveren; hij had niet genoeg levensruimte. En het begon erop te lijken dat het nog zou lukken ook; het was kolossaal zoveel land als hij veroverde. Maar hij eindigde alleen, onder in een kelder in Berlijn, samen met Eva Braun. Dit was er dus een voorbeeld van dat hoogmoed voor de val komt. “Vóór de val is het hart van de mens hoogmoedig.”

Dit is het ergste van alles wat er bestaat. Het is in de diepste en meest ware zin absoluut levensgevaarlijk. God heeft geduld met alle mogelijke andere dingen, zou men kunnen zeggen, maar hiermee niet. God weerstaat de hoogmoedige; God is zijn tegenstander. Waar wil ik dan heengaan? Hij die ons zo verschrikkelijk graag wil verlossen en verhogen, ons wil herscheppen en heilig maken, is een tegenstander van wie zich verheffen.

Er zijn heel wat mensen, ook broeders en zusters, die in het dagelijks leven zich bezondigen en niets erkennen - nimmer om vergeving vragen, zelfs niet om excuus vragen, 'excuus' is immers een veel milder woord. Voor zulke personen is het vanzelfsprekend om zichzelf met hand en tand te verdedigen, ja ze klampen zich aan iedere strohalm vast om zichzelf te verdedigen - ze verdedigen zich met alles wat ze maar bedenken kunnen. Zo wordt de eigen verlossing weggeredeneerd, ze werken hun eigen verlossing tegen. Er is absoluut geen andere wijze om verlost te worden dan door zelferkentenis - door zich te verootmoedigen en zich te vernederen en te erkennen, door zichzelf te oordelen, en niet de ander.

We hebben een geweldig ernstig, ja dodelijk ernstig schriftwoord hierover: 1 Kor. 11:31-32. Knoop dit in uw oren en wees erin geïnteresseerd! Dit woord drukt ook onherroepelijke levenswetten uit.

“Want indien wij onszelf oordeelden, zo zouden wij niet geoordeeld worden” (SV). Dat is toch gemakkelijk te begrijpen: wanneer ik mijzelf geoordeeld heb, dan is de zaak immers in orde, en als er zijn die mij dan zouden willen oordelen, zouden ze immers te laat komen. Over het algemeen verdedigt men zichzelf in plaats van zichzelf te oordelen - men verontschuldigt zich in plaats van zichzelf te oordelen.

“Maar onder het oordeel des Heren worden wij getuchtigd...” en dan komt er iets geweldig ernstigs: “…opdat wij niet met de wereld zouden veroordeeld worden.” Ja, is dat niet ernstig? “...samen met de wereld veroordeeld worden.” Men wordt dus bij de goddelozen ingedeeld!

Dit is goddelijke liefde in de allerhoogste graad, dat wanneer men niet ootmoedig is - als men er geen begrip van heeft zichzelf te oordelen - dat God dan zo liefdevol is en ons zo liefheeft dat Hij ervoor zorgt dat wij geoordeeld worden, rechtstreeks door Hemzelf of door een man Gods. En dit is dus de hoogste instantie. In de rechtspraak is het zo dat men in hoger beroep kan gaan. Men heeft dus verzuimd zichzelf te oordelen, maar desondanks heeft God ons lief en Hij heeft nog een mogelijkheid, en dat is dat wij geoordeeld worden. Maar dan is het weer de grote vraag, precies zoals reeds eerder gezegd is, of ik dit oordeel aanvaard. En zo niet, dan word ik met de wereld veroordeeld!

U kunt lezen zoveel u wilt - er staat niets anders. En ik wil mij werkelijk veroorloven te vragen: Wie heeft er zo nauwkeurig op Gods woord acht geslagen dat hij dit heeft opgemerkt? Ik veronderstel dat praktisch niemand dat gedaan heeft. Ik moet zeggen dat wij vreze Gods nodig hebben! Dit kan ons vaste antwoord zijn op alle mogelijke dingen wanneer er iets is wat niet is zoals het moet zijn: dat komt door een ten hemel schreiend gebrek aan vreze Gods. Men neemt Gods woord niet dodelijk ernstig - maar het is wel dodelijk ernstig.

Er zijn dus drie mogelijkheden: als wij onszelf zouden oordelen, zouden wij niet geoordeeld worden - vanzelfsprekend, want er was geen enkele reden toe. Maar als wij verzuimd hebben dat te doen, is God zo liefdevol dat Hij ons oordeelt, om ons nog een kans te geven. En aanvaarden wij dan dat oordeel niet - die vernedering, die verootmoediging - dan zullen wij met de wereld veroordeeld worden.

Er wordt vaak gezegd wanneer men Gods woord leest: “Dit begrijp ik niet.” Dit is een geheel verkeerde uitdrukking. De juiste uitdrukking is: “Dat geloof ik niet.” Men veroorlooft zich iets niet te geloven.

Er staat in Hebr. 11:6 dat het zonder geloof onmogelijk is God welgevallig te zijn. Wat moeten wij dan geloven? We moeten niet maar van alles geloven, nee, maar we moeten ieder woord des levens in het Nieuwe Testament geloven, alles wat Jezus en de apostelen gezegd hebben.

Anders gezegd: we kunnen niet op allerlei verschillende manieren verlost worden. Er is maar één manier om verlost te worden, en dat is: de waarheid erkennen en ootmoedig zijn, zichzelf oordelen en zich totaal onthouden van anderen oordelen - anderen bekritiseren - iets van anderen eisen, of sterke wensen hebben dat anderen anders moesten zijn. Dit alles is in dezelfde geest, alleen in verschillende mate.

Brutaalweg eisen stellen is immers duivels, en een sterke verwachting hebben is zich bemoeien met andermans zaken in plaats van op zijn eigen zaken letten. Zelfs een zwakke wens dat anderen anders zouden zijn, is ook enigszins een eis. Het is in dezelfde geest, alleen verschilt de sterkte.

Dit is zo duidelijk. Men kan niet zeggen dat men niet begrijpt wat er geschreven staat. Dat kan niet. Met sommige schriftplaatsen kan dit wel het geval zijn, maar dat kan men hiervan niet zeggen, en men kan het ook niet zeggen van wat in de brieven van Petrus en Jakobus staat: “God wederstaat de hoogmoedigen, maar de nederigen geeft Hij genade.” We kunnen niet zeggen dat we niet begrijpen wat daar staat, maar we kunnen wel nalaten erin te geloven, en bovenal nalaten te begrijpen dat het een levenswet is, die altijd geldig is voor alle mensen zolang zij leven.

Zichzelf verdedigen en verontschuldigen is dus de grootste dwaasheid die men zich kan indenken. Daarmee schuift men de verlossing van zich af. En we moeten immers altijd het beste zoeken. We moeten eerste klas zaken zoeken, en dat is zichzelf oordelen, zichzelf verootmoedigen, zichzelf vernederen, dus uit eigen beweging. Dit is het grootste, het heerlijkste, het meest lonende en meest doeltreffende wat er bestaat, bij elke gelegenheid, elk ogenblik van ons leven.

Ik hoop van ganser harte dat het begrip van levenswetten vanavond kolossaal zal toenemen, ook al is er eerder reeds enig begrip van geweest, - en dat is er wel bij velen geweest, maar niet bij allen, verre, verre daarvan! Ik hoop dat dit begrip in ieder geval kolossaal mag toenemen!

We kunnen het dus met andere woorden zo zeggen: Hier draait alles om. God behandelt alle mensen gelijk, in overeenstemming met deze volmaakte levenswetten.

Niets te erkennen, niets om van verlost te worden… En het spreekt toch vanzelf - het is haast een overbodige opmerking - dat zichzelf teveel verootmoedigen iets is wat niet bestaat. Te weinig, dat komt heel veel voor. Maar er is niemand die zich ooit teveel verootmoedigd heeft.

Er zijn meerdere broeders die onder ons geweest zijn, en die nog leven, en in een zodanige duisternis terecht zijn gekomen, dat zichzelf geheel en al verootmoedigen het ergste is wat zij zich kunnen indenken. Zij verkiezen liever buiten de gemeente te zijn, zij verkiezen verloren te gaan, liever dan zich verootmoedigen. Dieper en donkerder kan de duisternis niet worden. Sommigen van deze broeders hebben van mij herhaalde malen duidelijk te verstaan gekregen dat zij volmaakt gelukkig kunnen worden, hoewel ze zo verkeerd geweest zijn, maar slechts op één enkele manier, en dat is door zich in zo'n mate te verootmoedigen dat God het goedkeurt. God beslist immers; Hij is immers degene die genade geeft of de genade inhoudt; er is geen mens die dit doen kan. Hij alleen is het die genade kan geven en die de genade kan inhouden. En dat doet Hij in overeenstemming met deze woorden.

In het ergste geval riskeren wij God als tegenstander te krijgen, en dan vind je niet gauw iemand die hulp kan bieden.

Neemt u dit alstublieft uit alle macht ter harte, met alles wat in u is! En lees deze schriftplaatsen telkens en telkens weer, telkens en telkens weer, zodat ze diep in uw hart vast blijven zitten, en daar voor de rest van uw leven blijven. Dan wordt uzelf volledig en geheel geholpen, en zo kunt u ook anderen helpen, anderen die zich laten helpen.

Veel succes allemaal en ieder persoonlijk! - Eerst moeten wij onze eigen verlossing zoeken, en daarna die van anderen.

En nog eenmaal: in het diepste en meest ware begrip van de zaak draait het allemaal hierom. Voor de rest kunnen wij tegenspartelen en ageren zoveel we willen; het is allemaal tevergeefs.

Van harte succes gewenst allemaal, geluk gewenst met een onbeschrijflijk heerlijke toekomst: een geweldige, grondige verlossing! En alleen God kan daartoe genade geven. En Hij geeft graag genade daartoe, heel graag. Dat is wat Hij het aller, allerliefst wil met allen en met ieder persoonlijk.





Alles werkt mee ten beste -

Fredrikstad 7 januari 1976


Ons boek heet de Bijbel. In sommige boeken zien we dat er naast de titel van.het boek ook een ondertitel is. Als ondertitel zouden we voorin de Bijbel kunnen schrijven: “Leerboek om volmaakt gelukkig te worden.” Dat is nauwkeurig waar. Leerboek om volmaakt gelukkig te worden, dus terwijl wij in deze wereld zijn. Niet daarboven, nee, hier in de wereld.

Eigenlijk krijgen we daardoor heel eenvoudig een helderder blik op de bijbel, waar het eigenlijk om gaat. Het gaat er dus om volmaakt gelukkig te worden. En dat niet alleen in dagen van voorspoed. Dan zijn goddeloze mensen ook blij en kunnen zij zingen. Maar voortdurend, in dagen van tegenspoed, in druk, altijd, zonder uitzondering. Zoals er staat: “Verblijdt u te allen tijde.” Ja, dat kun je niet zomaar klaarspelen, maar je kunt wel verlost worden, zodat het zo wordt.

En het meest wezenlijke wat over Gods woord gezegd kan worden, is dat het nauwkeurig waar is, met wiskundige nauwkeurigheid. Alle woorden des levens in het Nieuwe Testament, ook alle woorden die handelen over nieuw leven, over goddelijk leven - ze zijn waar, met wiskundige nauwkeurigheid. Dat wij dat niet geloven is onze fout. Maar dan kunnen wij er ook geen deel aan krijgen. En in de Bijbel staat vanzelfsprekend voor ieder iets. Er staat iets voor onbekeerden en iets voor pasbekeerden enz. En de ene tekst is krachtiger dan de andere. En sommige zijn kolossaal krachtig en heerlijk. Ook die zijn tot op de millimeter en milligram nauwkeurig waar. Dus geheel en al bereikbaar.

Maar slechts op één manier: doordat ik het met heel mijn hart voor mijzelf geloof. Ik geloof niet alleen dat het waar en juist is en dat het mogelijk is wat in de Bijbel staat. Ik geloof het voor mijzelf persoonlijk, dat het met mij zo zal worden. Dat is het geloof waardoor wij verlost worden. Dat wij geloven dat het waar is wat er staat, dat werkt niets uit; wij moeten dat persoonlijk, ieder afzonderlijk, voor onszelf geloven, en dat is het geloof dat ons verlost en herschept. En het maakt ons precies zo als het Woord zegt, volledig en geheel, niet een beetje, niet gedeeltelijk maar volkomen en geheel.

En een van de ergste dingen die men kan zeggen over hoe de zonde ons als natuurlijke mensen verdorven heeft, is dat wij zo kolossaal oppervlakkig zijn, zo onbeschrijflijk oppervlakkig. Wij vliegen er overheen en we blijven aan de oppervlakte. Wanneer we erin geloven moeten, dan geloven we er zo ongeveer in. Maar wat in de Bijbel staat is niet zo ongeveer, het is nauwkeurig waar.

Men leest, heel eenvoudig gezegd, een x waar een y staat en een 6 waar een 7 staat. Dus helemaal verkeerd. Men is meestal knap om te kunnen lezen in kranten en andere dingen, maar als het op de Bijbel aankomt, leest men maar wat in den blinde. En dat komt van die oppervlakkigheid. Men heeft er geen tijd voor, men heeft geen levende interesse om zich erin te verdiepen, om met zichzelf erover te spreken dat het er precies zo staat, en dat het waar is en dat het zo met mij zal worden. Er is bijna niemand die dat doet, en daarom is het met de meesten pover gesteld.

Juist voordat ik vandaag van huis ging, kreeg ik een brief van een zuster, en daarin schrijft zij: “Rom. 8:28 is gedurende meerdere jaren, of vele jaren, mijn troost geweest.” Die uitdrukking bewijst dat zij niet in Rom. 8:28 gelooft. Dit bewijst dat zij geen idee heeft van wat daar staat. Zij heeft er niet het flauwste benul van. “Het is mij een troost geweest.”

Er zijn wel meerderen hier die het zo gehad hebben, denk ik. Het is een troost geweest, maar wie moeten er getroost worden? Dat staat ook in ons leerboek: zij die treuren, worden vertroost en zullen vertroost worden. Maar treurig zijn, dat kan helemaal niet. Het is helemaal onmogelijk om te treuren. Ik geloof in Rom. 8:28, daarom kan het gewoon niet. Het is een onmogelijkheid. Geloven in Rom. 8:28 is hetzelfde als aan één stuk door overgelukkig zijn, dag en nacht, in alle mogelijke omstandigheden, verdrukkingen en toestanden. Volmaakt overgelukkig. Dan vervult men het schriftwoord: “Dankt voor alles” (No). Verder is er niemand die het klaarspeelt om dat woord in vervulling te doen gaan.

De meesten lezen zo: “Dankt voor al het goede.” Maar dat is niet wat er staat. Er staat: “Dankt voor alles.” Voor zowel kwaad als goed. Zo dankbaar wordt men als men in Rom. 8:28 gelooft.

En staat ook: “Verblijdt u te allen tijde, wederom zeg ik u: Verblijdt u.” - Dat lukt niet zonder in Rom. 8:28 te geloven. En als ik in Rom. 8:28 geloof, dan kan ik niet anders. Dan heb ik het zonder onderbreking zeer goed.

Laten we het lezen: “Maar wij weten dat alle dingen…” - zowel goede als kwade, zowel prettige als onaangename, alle dingen, en dat is dan ook hetzelfde als alle personen: alle dingen en alle personen - “…samenwerken ten beste…” - zo staat het in de meest krachtige vertaling, en dat is de meest juiste: werken met elkaar samen ten beste - “…voor hen die God liefhebben.”

Dus alles wat wij mogelijk op onze weg tegenkomen, alles wat er maar gebeurt, alle mogelijke mensen, wat zij ook zeggen, en wat ze niet doen en wat ze nalaten te doen, het maakt niet uit, alle mogelijke dingen, absoluut zonder uitzondering, werken samen ten beste voor mij.

Ja, het zou niet nauwkeuriger geschreven kunnen worden. Maar de oppervlakkigheid maakt dat we dat niet zien. Wij kunnen gewoonweg niet lezen wat er staat. En men is ook niet voldoende geïnteresseerd, men heeft geen tijd.

Het is helemaal niet mogelijk om ontevreden te zijn met het beste. En elke keer is het dus het beste wat er gebeurt. Het kan niet duidelijker geschreven worden. Er is geen mens, bekeerd of onbekeerd, die ooit met het beste ontevreden is geweest. Dat is immers tegenstrijdig, dat is onzin, dat is waanzinnig. Toch ligt er nog een bedekking over, door de oppervlakkigheid. Op school heeft men toch leren lezen! Men kan allerlei dingen goed lezen, maar niet wanneer het op de Bijbel aankomt.

Dus we moeten dit ter harte nemen, zodat het springlevend voor mij wordt, zodat ik als een klein kind geloof. Ik ben voor mijn leven ongeneeslijk overgelukkig geworden met niet de minste uitzondering, want er stond: “alle dingen”. Het was niet zo dat het alleen maar goed was, maar het was iedere keer het beste! Het was het beste voor mij dus, en het beste voor u, in elk geval afzonderlijk. Met de meesten is het echter zo gesteld, dat het de allergrootste vanzelfsprekendheid is dat ze niet zien wat er staat, en dan kunnen ze ook niet geloven wat er staat. Als ik denk dat er iets anders staat, dan kan ik niet geloven wat er staat. Het staat er niet zo als u denkt. Het staat er zoals u het nu hoort en zoals ik het nu gelezen heb.

Onze vertaling is zwak. Daar staat: meewerken ten goede. Maar zelfs dat betekent dat alles inkomsten wordt. Geen uitgaven dus, alles bestaat uit inkomsten. En niemand is ontevreden met zo' n winkel. Geen rekeningen, geen uitgaven, uitsluitend en alleen maar inkomsten. Dus een eenvoudige boekhouding, want er is maar één kolom die opgeteld moet worden, en het saldo naar de volgende bladzijde overgeboekt. Het kan dus zelfs met onze vertaling; en de sterkste vertaling is altijd de juiste, uiteraard. Want het is zo dat een woord in de ene taal met meerdere verschillende woorden in een andere taal kan worden vertaald. En soms met veel verschillende woorden. En het zijn immers geen professoren in geloof, die theologen en professoren. Die zijn daar ver van verwijderd. Ze nemen natuurlijk een van de zwakste mogelijkheden. En daarom spreekt het vanzelf dat, wanneer het verschillend vertaald is, in de ene Bijbel met krachtiger woorden dan in de andere, dan is de krachtigste vertaling de meest juiste.

Ik heb nu lang geleefd en ik ben geen onbeproefd man. Het doet er helemaal niet toe wat er gebeurt. Het maakt niets uit wat ze over mij zeggen of met mij doen of tegen mij doen. Het is om het even of ze mij tot de hel veroordelen, want er is iemand anders die mij zal oordelen.

Dus op die manier zijn er geen tegenslagen en zijn er geen moeilijkheden. Het kan toch niet moeilijk zijn dat zonder uitzondering het beste komt? Dat noemen we toch niet moeilijk? Is iemand van u gewend om dat moeilijk te noemen - het allerbeste wat er is? Welnee, welnee, welnee. En al zou niemand het geloven, het is toch zo. Maar als ik het geloof, dan gaat het voor mij in vervulling. Dan wordt het zichtbaar en hoorbaar, dat ik het zo heb. Het is al vele jaren zo met mij. Niemand kan iets anders zeggen, want ze hebben niets anders gezien. Niemand van u en ook niemand van de andere mensen heeft ooit gehoord dat ik over moeilijkheden heb gesproken, over mijn moeilijkheden. Er zijn geen moeilijkheden. Niet één enkele, behalve die wij zelf maken, en wij maken de moeilijkheden doordat wij niet nauwkeurig lezen, en het niet nauwkeurig geloven en er niet nauwkeurig naar leven.

Ik voor mij leef in geloof, zalig dag en nacht, het maakt niet uit hoeveel lijden er is of wat er ook maar is.

Dus nog eens: het is niet zo dat het verkeerd is om het niet te geloven, maar het kan gewoon niet, er bestaat geen onbekeerd mens die ooit met het beste ontevreden is geweest. Dat is onzin - dat is een innerlijke tegenstrijdigheid, dat is waanzin.

En wanneer wij niet geloven dat God het zo volkomen stuurt en ons zo innig liefheeft dat Hij slechts het allerbeste voor ons wil, ons alleen maar volmaakt gelukkig wil maken, als wij dat niet geloven, dan geloven we niet in de ware God. De God waarin we dan geloven is dus anders dan deze, dat is de ware God niet. De ware God is zó als in Rom. 8:28 staat. In de Bijbel staat ook geschreven over een ander evangelie en een andere Jezus.

Als we het woord des levens in het Nieuwe Testament niet geloven, dan geloven we in een evangelie en een Jezus die niet bestaan. Hij is zoals het in de Bijbel staat. Want het is nauwkeurig waar. Elk schriftwoord. Er zijn vele andere van zulke onbeschrijflijk krachtige en heerlijke woorden - ze zijn nauwkeurig waar. En geloven we die, dan krijgen we er deel aan. En geloven we ze niet, dan heeft God besloten dat wij er dan geen deel aan zullen krijgen. In Hebr. 11:6 staat: Zonder geloof is het onmogelijk Hem welgevallig te zijn. En als Jezus spreekt van de Geest die gezonden zou worden, toen Hij hier was, tijdens zijn dagen in het vlees, zegt Hij dat die Geest, die Heilige Geest, de Geest der waarheid, ons zou leiden tot de volle waarheid. Dus dat ook de meest krachtige woorden in vervulling gaan.

Wij kunnen nog een schriftwoord lezen, Matt. 10:29-31: “Worden niet twee mussen te koop aangeboden voor een duit? En niet één daarvan zal ter aarde vallen zonder uw Vader.” - gewoonlijk gaat het toch zo dat de kat een paar mussen vangt, en andere worden weer door een auto overreden; maar niet één ervan valt ter aarde zonder dat God het wil. - “En de haren van uw hoofd zijn ook alle geteld. Weest dan niet bevreesd; gij gaat vele mussen te boven.”

Ja, hoeveel mussen gelooft u dat een mens waard is? Heeft u daar wel eens over nagedacht? “Gij gaat vele mussen te boven,” staat er. Ja, wij zijn meer waard dan alle mussen die er bestaan, en onze waarde is zo veel meer en van meer betekenis.

Op een andere plaats staat: “Geschiedt er een ramp in de stad, zonder dat de Here die bewerkt?” Amos 3:6. Hij bestuurt alle dingen, vanaf het bijhouden van het getal van onze hoofdharen tot en met de grootste catastrofes. En als wij dan God liefhebben, dan werkt al het mogelijke samen ten beste voor ons.

Ja, God is jegens mij extra genadig geweest van kindsbeen af, van mijn jeugd af aan. Ik maakte eens een wandeling, ik was zo begin twintig, ik had de Bijbel bij mij, toen ging ik ergens zitten, in de heuvels bij Horten, en sloeg mijn bijbel op goed geluk open. Toen viel hij open bij die woorden. Van dat ogenblik af heb ik daarin geloofd. Dat was in mijn prille jeugd, en ik ben veelvuldig en zwaar op de proef gesteld.

Hij houdt de tel bij van onze hoofdharen. Wij bekommeren ons toch niet om een haar, ook niet om tien, wij scheren ons voortdurend. Wij spenderen er geen halve gedachte aan, wij geven er niets om, maar God wel. Hij telt ze, en wat is er dan wat Hij niet telt? Wat is er dan wat Hij niet bestuurt? Als wij God liefhebben, dan heeft Hij miljarden draden in zijn hand, en Hij trekt zo daaraan dat allen tezamen, met of tegen hun wil, genoodzaakt zijn ons ten beste te dienen, ten beste samen te werken. Dus een heuse coöperatie. Hij heeft voor het grootste deel onbezoldigde dienaars, en sommige bezoldigd. Zij die Hem in geest en waarheid dienen zijn bezoldigde dienaars. Maar denk dan eens aan alle tegenstanders: die zijn genoodzaakt om voor ons bestwil te werken. En daar zijn ze de hele tijd mee bezig geweest, daarom gaat het immers zo goed. Dat blijkt toch. Ze veroordelen ons naar de hel, en hoe meer ze ons naar de hel veroordelen, hoe meer het op de hemel af gaat.

Het is zoiets goeds om een gelovige te zijn. Niet om gelovig te heten, maar het te zijn. Sterk uzelf in de Here uw God en in het geloof. Maar heb er altijd geloof in dat ieder afzonderlijk woord des levens tot op een haar nauwkeurig waar is. En dat betekent dat als u het gelooft, dan wordt het zo met u, dan gaat het zo met u.

Succes! Van harte succes gewenst, allemaal en iedereen.





God geeft de ootmoedige genade -

Hønefoss 14 januari 1976


Ik wil ieder aansporen om met zijn hele hart goed te luisteren! - Het loont zeer de moeite om te werken met Gods woord.

Ootmoed of trots, dat is en blijft de hoofdzaak. Het komt mij nu voor, dat het klaarlichte dag is geworden op dit gebied. Ootmoed is de grondwet voor alle verlossing, en mij staat nu het licht levend voor ogen, dat er in diepste verstand niets anders is, wat een rol speelt.

God geeft de ootmoedige genade, en wat de mensen van mij vinden of denken, speelt helemaal geen rol. De trotse of hoogmoedige of overmoedige of eigenwijze krijgt God als tegenstander.

Het makkelijkst begrijp je wat ootmoed is door geringe gedachten over jezelf te hebben. Als dit een geweldige uitwerking op mij heeft, dan bewijst dit dat ik genade krijg.

De ootmoedige krijgt genade, en genade is: alle hulp krijgen die ik nodig heb. Ik kan best een hele nacht bidden om liefde te ontvangen, maar dat helpt niets als ik niet ootmoedig ben, zodat ik genade kan ontvangen.

Iemand ontvangt genade naar de mate waarin hij ootmoedig is. En als hij niet merkt dat er überhaupt enige vooruitgang is, dan komt dat doordat hij geen genade ontvangt. Als mens kan hij veel doen; hij kan proberen het gebrek aan genade te vervangen door ijverig te zijn in verschillende dingen; hij kan bekwaam en goed zijn als mens, maar niets van wat goed of nuttig is, heeft enig nut als God zo iemand tegenstaat. Hij erkent niets, oordeelt zichzelf niet, maar verdedigt zichzelf.

Het valt op, als het goed gaat met iemand en er vooruitgang komt. De meesten zijn helemaal niet ootmoedig. Ze overtreden met hun mond en vragen niet om vergeving.

God wil ons zo graag van binnen helemaal veranderen. Iemand kan het zo aanvoelen, dat hij vindt dat hij onrechtvaardig behandeld is, dat hij niet juist behandeld is, en dan is hij ermee bezig wat de mensen denken en geloven. Hij is niet met God bezig maar hoe hij door de mensen behandeld is. Dan is hij ongelukkig en kan niet gelukkig worden, want hij heeft God als tegenstander.

Bij velen is er een groot gebrek aan licht. Er gebeurt niets in iemands leven, tenzij door deze wet: Wie zichzelf vernedert - vrijwillig naar beneden gaat uit zichzelf - zal verhoogd worden. Alleen het geringe beetje verstand, dat iemand als mens heeft, zou hem al moeten zeggen dat het afschuwelijk moet zijn in Gods ogen, als iemand hoge gedachten over zichzelf heeft. Is iemand een heel klein beetje ootmoedig, dan gaat het een heel klein beetje goed met hem, en is iemand extra ootmoedig, dan gaat het extra goed. Hoe zou God iemand kunnen zegenen, die geen zelferkentenis heeft en hooghartig is? Dit is een levenswet. Hij kan zo iemand niet zegenen.

Er is één ding waar alles om draait. Gelukt dat niet, dan is en blijft men menselijk en ziels. Het is niet alleen zo, zoals iemand dat hiervoor wel dacht, dat het goed is om ootmoedig te zijn, maar er is niets anders wat een rol speelt. Er openen zich geen mogelijkheden voor iemand die niet ootmoedig is.

Dat is de reden waarom men niet levend geïnteresseerd is in de Bijbel. Het is in de allerhoogste mate fataal, als iemand van zichzelf vindt dat hij het goed doet en niets te erkennen heeft. En oordeelt hij anderen, dan is hij gewoon goddeloos. Maar oordelen wij onszelf, dan worden wij niet geoordeeld.

In Jak. 4:6 staat: “God wederstaat de hoogmoedigen.” Dan denkt men: “Ik ben niet hoogmoedig.” Maar dat is men juist wel, als men geen genade ontvangt. De ootmoedigen geeft Hij genade, altijd. Dan heeft men zelferkentenis, in plaats van anderen te oordelen en te kritiseren. - “Vernedert u dan onder de machtige hand Gods!” 1 Petrus 5:6.

God is erin geïnteresseerd ons grondig te verlossen. Maar het komt er op aan hoe wij er op ingaan. Laat ieder het vanavond begrijpen, zo goed als hij kan. Wanneer iemand het niet verstaat, laat hij het dan in zijn hart bewaren, dan kan hij dit licht later aannemen. Beter laat dan nooit.

Als je iemand wilt helpen, die door God wordt tegengestaan, dan breek je Gods wet.

Zichzelf vernederen is iets wat bijna nooit gebeurt. Integendeel, men verdedigt zichzelf. Ootmoed is niet slechts een hoofdzaak, maar de zaak zelf, er is dus maar één zaak. - We kiezen zelf het leven dat wij tegemoet gaan.

Het is nooit de schuld van anderen, als het slecht gaat met mij.





Ootmoed de grondwet -

Stavanger 16 januari 1976


Ik heb gedurende vele jaren, in overeenstemming met wat geschreven staat, verkondigd dat ootmoed de grondwet is voor verlossing. Maar nu is onlangs dat licht versterkt - ik kan niet zeggen hoeveel keren, laten we zeggen van 10 tot 100 keer. Nu staat het mij zo voor ogen, dat het niet alleen de grondwet en de hoofdwet is, maar het is alles. Alles berust erop. En dit staat er eigenlijk zo duidelijk, dat het is als met wiskundige nauwkeurigheid - en dat is het ook. Het staat er zo, en er staat woordelijk hetzelfde bij Jakobus en bij Petrus: “De nederigen geeft Hij genade.”



God doet dat. Het is een levenswet; en al breken wij zijn levenswetten, Hij breekt in ieder geval zelf zijn wetten niet. En uitzonderingen zijn er niet. Zo staat er niet alleen dat God de nederigen genade geeft, maar er staat verder, dat Hij de hoogmoedigen weerstaat.



Hoogmoedig zijn is het tegenovergestelde van ootmoedig zijn. Het is eerzuchtig zijn, opgeblazen en eigenwijs zijn en hoge gedachten hebben over zichzelf. Op grond van het feit dat God in zijn goedheid een en ander gedaan heeft, vindt men zichzelf een hele piet. En af en toe helaas, helaas, treedt dat op een grove manier naar buiten.



Het is precies als met de wetten in de natuur. Het hele scheppingswerk zou ten onder gaan, als niet alles nauwkeurig volgens wetten ging. Maar dat laatste is nu juist wel het geval. Zon, maan en sterren bewegen zich nauwkeurig volgens wetten. Al het andere gaat volgens wetten; alles wat wij zaaien en planten gaat volgens wetten. En hij die in het vlees zaait, oogst uit het vlees verderf - het gaat volgens wetten - en hij die in de Geest zaait, oogst uit de Geest eeuwig leven.



We kunnen in het vlees gezaaid hebben en dat erkennen en om vergeving vragen; en God vergeeft het wel, maar Hij neemt de oogst niet weg; deze komt, omdat alles wetmatig verloopt. Dat het verkeerde vergeven is, betekent niet dat alles wat ik in het vlees gezaaid heb, geen gevolgen meer heeft. Daarom is het zo belangrijk, als iemand nieuw leven gekregen heeft, zoveel mogelijk in de Geest te zaaien, zodat dit het meeste gewicht in de schaal legt.



Het is precies als in een boekhouding: alles wat wij in het vlees gezaaid hebben is negatief: daarom staan we 'rood', we gaan failliet. Maar als we ons dan bekeren en nieuw leven krijgen en in de Geest zaaien, dan oogsten we uit de Geest eeuwig leven. Eerst waren het uitgaven, nu zijn het dus inkomsten. En dan gaat het erom zo ijverig mogelijk in de Geest te zaaien, Gods wil te doen, Gods woord te gehoorzamen, zijn geboden te bewaren - zodat we uiteindelijk het Koninkrijk Gods kunnen binnengaan als rijke bezitters. Dat is de bedoeling en het is ten volle mogelijk.



God geeft de ootmoedige genade. Het is dus om het even wat de mensen zeggen of doen. Het maakt niets uit of de mensen ons slecht behandelen of het slechte van ons geloven of slecht over ons spreken; wij worden niet slecht daardoor. Ben ik ootmoedig, dan geeft God mij genade, het maakt absoluut niets uit wat anderen van mij vinden of menen.



Zo is het met allen, zonder uitzondering. Er is geen persoon waarvoor een uitzondering geldt - zelfs niet één enkele keer in iemands leven. Het verloopt alles wiskundig nauwkeurig. En het spreekt vanzelf: als God genade geeft - en natuurlijk kan men ootmoedig zijn in meerdere of mindere mate - dan krijgt men dus precies, nauwkeurig zoveel genade, en dat betekent hulp, dat betekent nieuw licht en verlossing en herschepping. Ik krijg precies afgepast naar maat en gewicht zoveel hulp en zoveel verlossing als overeenstemt met mijn mate van ootmoed.



En dan hebben we ook het schriftwoord: “Al wie zichzelf zal verhogen, zal vernederd worden, en al wie zichzelf zal vernederen, zal verhoogd worden.” Hierop is geen uitzondering. Dit geldt voor alle mensen. Het geldt ook alle onbekeerden - zij zijn ook niet allemaal gelijk, de een is erger dan de ander.



Het wemelt van voorbeelden; er zijn er ontelbaar veel van. We hebben keizer Wilhelm II gehad, die de oorlog verklaarde aan de landen om hem heen. Hij zou grote gebieden veroveren en een geweldig groot man worden. Het liep slecht af. En Hitler, die na hem kwam, wist hoe het gegaan was. Hij wist wat keizer Wilhelm had gepresteerd, maar het had hem niet geholpen; hij had er niets van geleerd en hij haalde dezelfde dwaasheid uit, en nog erger.



Als God dus de ootmoedige genade geeft en de hoogmoedige weerstaat, dan spreekt het vanzelf dat onze hele verlossing, onze hele heiligmaking en groei en ontwikkeling, alles van het begin tot het einde, hiervan afhankelijk is en niet van iets anders, wat dat dan ook mag zijn.



Nu kunnen we zo denken: er staat van de liefde geschreven, dat wie geen liefde heeft niets is, dus de liefde moet ook wel een hoofdzaak zijn. Eigenlijk is dat niet het geval. Wij kunnen toch geen liefde krijgen, als God ons die niet geeft, en die geeft Hij aan de ootmoedige.



We hebben veel heerlijks gehoord over de geest des geloofs, en ik heb veel heerlijks gezegd en geschreven hierover. Ja, die is ook geweldig belangrijk. Maar hoe kom je daaraan? Als ik niet ootmoedig ben, krijg ik deze geest des geloofs niet.



We kunnen in de Schrift lezen waar we willen, en we kunnen bijzonder geïnteresseerd zijn in sommige dingen; je kunt kiezen wat je wilt. Na wat we nu gehoord hebben, is er dan slechts één wijs ding, en dat is: er alleen maar aan denken geringere gedachten te krijgen over onszelf en iedere gelegenheid benutten om onszelf te vernederen. Zichzelf vernederen, dat is dus de allerhoogste graad van ootmoed; en daarom is het iets wat bijna nooit gebeurt, helaas, helaas, helaas. Ik zeg bijna nooit, want het komt wel voor.



Zet uw oren open, let op ieder woord: zichzelf vernederen, dus uit eigen beweging, niet omdat iemand met ons gesproken heeft of ons een paar waarheden gezegd heeft: zichzelf uit eigen beweging vernederen! Er is ook iets anders, en dat is vernederd worden. Dat doet God.



Denk nu eens na, laat ieder van u goed nadenken, en ook allen die hier niet zijn. Wanneer vernederde u zichzelf, waarin bestond dat eigenlijk, kunt u mij dit zeggen, kunt u het opschrijven? Kunt u iedere keer dat u zich vernederd hebt opschrijven? Ik neem aan dat het moeilijk is een voorval te vinden. Bijvoorbeeld vrijwillig afstand doen van iets waarvoor men u roemt, als het niet waar is. Dus protesteren; zeggen: “Het klopt niet.” Niet als een bescheidenheidfrase, maar als iets wat waar is. Dan is het dus waar, dat het niet klopt wat er over mij gezegd wordt. Dat is zichzelf vernederen.



En als er moeilijkheden zijn, is het gebruikelijk zichzelf te verontschuldigen en te verdedigen en - wat honderd keer erger is - anderen de schuld te geven. Dat is geestelijk gesproken helemaal waanzin. Zoiets is nooit het geval, het is nooit slecht met iemand gegaan doordat iemand anders het een of ander heeft gedaan. Dat is nooit waar, het is nooit waar geweest en het zal nooit waar kunnen worden, het is in strijd met de wetten - het is niet mogelijk. Is het slecht met mij, dan is dat mijn schuld.



Het komt voor, dat sommigen die vele jaren mee geweest zijn en veel Gods woord gesproken hebben, in de duisternis komen, omdat ze vinden dat ze niet juist behandeld zijn. Nu kan de gedachte opkomen dat de oudsten de betreffende onjuist zouden hebben behandeld, hem niet correct hebben behandeld. Hoe kunnen we dat plaatsen in dit licht, dat God de ootmoedige genade geeft? Als de betreffende ootmoedig was, dan zou hij immers genade krijgen, en dan zou hij immers waarachtig licht hebben en dan zou hij het niet moeilijk hebben.



Als we zien dat het met een bepaald persoon heel goed gaat, dan weten we dat hij meer dan gewoon ootmoedig is. Als we zien, dat er over het geheel genomen geen verandering plaats vindt, dan weten we dat iemand hoogmoedig is; hij is eigenwijs, hij denkt veel meer te zijn dan hij is. Hij is veel te hoog en heeft alle reden om zichzelf te vernederen. Maar dat doet hij niet, hij houdt eraan vast dat anderen hem verkeerd hebben behandeld.



Dan kunnen we het volgende zeggen: Gelooft u dat enig mens of alle mensen bij elkaar God kunnen verhinderen te doen wat Hij doet? Schrijf dit op. Gelooft u, dat enig mens of alle mensen bij elkaar kunnen verhinderen wat God doet? Houd hieraan vast. Schrijf het op en houd eraan vast. Spreek met uzelf hierover. God geeft de ootmoedige genade, en dan is het totaal onverschillig wat alle anderen doen. Het is zo zonneklaar als het maar zijn kan, dat de verlossing een persoonlijke zaak is tussen God en de enkeling; hier komt geen mens tussen. Er is een directe verbinding tussen God en ieder mens persoonlijk. Ik hoop dat u begrijpt wat ik zeg! God geeft de ootmoedige genade. Ja, wie kan hier tussen komen? Wie kan dit verhinderen? Het lukt immers door zijn genade; genade betekent hulp. We hebben twee woorden voor genade. Het ene is begenadiging en het andere is genade. Begenadiging is verzoening en zondevergeving. En genade is hulp, krachtige hulp, dat is waarachtig licht en waarachtig leven krijgen, overwinning krijgen, van licht tot licht gaan, van overwinning tot overwinning en van heerlijkheid tot heerlijkheid. Dit geschiedt krachtens de wet van de ootmoed.



En dan is er nog een domme gedachte. Dat is een soort bescheidenheid. Iemand kan van zichzelf denken dat hij wel een extra grote stakker is; zo van: van mij kan niet veel terechtkomen.



Dat is 100% leugen. Voor de allergrootste zondaren op aarde is er evenveel hoop. De vraag is niet wat wij geweest zijn. De vraag is hoe ootmoedig we zijn en worden, en wat we daardoor worden; en daardoor worden we iets in waarheid. En dat gaat op de millimeter en op een milligram nauwkeurig. God is door en door rechtvaardig. Geen aanzien des persoons.



Het is om het even of het pasbekeerden zijn of oudste broeders, of wie het ook is, het maakt totaal geen verschil. Allen zijn gelijk voor de wet. Er is geen zweem van aanzien des persoons. Daarom kan het ook gebeuren, dat het naar verhouding heel goed is gegaan met sommigen, maar dan stijgt het hun naar het hoofd en dan kan het misgaan met hen, helemaal mis - en ze komen buiten terecht.



Wij staan iedere dag talloze keren voor de keuze. En alles wat we doen is een uiting van ootmoed of van het tegenovergestelde daarvan. Alles wat we denken, ik stel me voor dat God een bandrecorder heeft, waarmee Hij onze gedachten opneemt, die we te horen krijgen als we voor de rechterstoel van Christus verschijnen. Alles wat we denken, alles wat we zeggen, alles wat we doen, alles wat we verzuimen te doen komt óf door ootmoed óf door hoogmoed, trots, eigenwijsheid, hoge gedachten over onszelf.



Als iemand bovendien anderen oordeelt en bekritiseert en anderen de schuld geeft, dan kan het beslist niet erger worden. Dan ben ik in de diepste duisternis. Dan begrijp ik helemaal niets van de verlossing en van het Koninkrijk Gods. Als het zo was dat het de schuld van de anderen zou kunnen zijn, dan zou het immers bloedig onrechtvaardig zijn als God dit niet zou kunnen. verhinderen. Dat wat anderen doen, mij zou kunnen hinderen? Dat is een waanzinnige gedachte. Wij zijn geroepen om in toenemende mate deel te krijgen aan alle deugden die in God en in Christus worden gevonden. En dit verloopt volgens de grondwet van de verlossing, de hoofdwet van de verlossing.



Alles gaat volgens wetten. Daarom maken de mensen. zo'n geweldige vooruitgang in de techniek door uitvindingen. Zij hebben niets daarvan geschapen, ze hebben alleen maar gezocht naar Gods wet en die gevonden, in steeds toenemende mate. Zo is het met alles, elektriciteit en wat dan ook, televisie enzovoort. Ze zijn dus knap op hun gebied, ze begrijpen dat het volgens wetten gaat, ze zoeken naar de wetten, en naar gelang ze die vinden komt er vooruitgang in het aardse. Op dit gebied zijn er gedurende de tijd dat ik leef verschrikkelijk veel uitvindingen gedaan en is er vooruitgang gekomen, dat is heel duizelingwekkend.



Er zijn ook zulke wetten die gelden in het heelal, wetten die gelden op aarde, wetten die gelden voor de landbouw, en precies zo zijn er geestelijke levenswetten. Maar daar is het zo, dat alles bij elkaar bestuurd word door die ene hoofdwet. Dit is iets heel wonderlijks. Het is duidelijk dat allen die verlossing zoeken en meer verlossing zoeken, er graag zoveel mogelijk deel aan willen hebben. En hier is dus het geheim, het geheimenis zelf, hier is de sleutel tot alle verlossing. Er is verder niets wat een rol speelt.



Je kunt het zoeken in een of andere dienst, in enkele goede werken; en oefening baart kunst, men kan ver komen. Het baat niets. Dat is in de diepste zin niet hetzelfde als verlossing; verlossing in de diepste zin betekent herschepping - herschepping in ons binnenste.



Dat betekent dus, zoals gezegd, dat hoe het met iemand gaat en hoe het met iemand is gegaan in de loop van zo en zoveel jaar, dat toont met alle duidelijkheid hoe het is gesteld geweest met de ootmoed en hoe het is geweest met de hoogmoed. Alle andere verklaringen zijn onjuist. Dit is de verklaring, en een andere verklaring bestaat er niet.



Velen leven in zelfbedrog, ze denken dat het van iets anders komt, ze geloven dat het door dit en dit en dit komt. En het ergste is als iemand gelooft dat het komt door wat de anderen hebben gedaan of gezegd of geloofd of gedacht en hoe ze mij behandeld hebben.



Er is geen enkele aanleiding voor om zo te denken, want God geeft de ootmoedige genade, onafgebroken. Zodra Hij meer ootmoed vindt, komt er meer verlossing. Dan krijg ik meer licht, dan krijg ik meer kracht en dan krijg ik meer van alles wat ik nodig heb.



En het valt niet te ontkennen, dat het eigenlijk verborgen is wat een ieder over zichzelf denkt. Maar het is niet verborgen voor God, die genade geeft, en het is God die de genade terughoudt of de betreffende tegenstaat.



We kunnen zeggen: allicht is het zo, maar toch is het niet zo zeker dat men op deze gedachte gekomen is; en zij die het verkeerd nemen zijn helemaal niet op die gedachte gekomen: Het doet er niet toe wat alle anderen doen. Het is God die alle draden in zijn hand houdt. Hij is het, die alles bepaalt en Hij is het die ons verlost.



Er staat bijvoorbeeld, dat God verwondt en Hij geneest, Hij verhoogt en Hij vernedert. Het is duidelijk, dat God ons graag wil verlossen, maar het gaat volgens wetten. God kan hieraan niets veranderen. Hij kan niet plotseling zo geweldig aardig worden en ons dan een heleboel genade geven, omdat Hij zo aardig is geworden. Dat is onzinnig gepraat. Nee, het gaat volgens wetten. Als mens hebben wij een neiging tot veel gedachtespinsels1. Dat is zeker. Vele gedachtespinsels, vele soorten wonderlijke, domme en verkeerde gedachten. Houd vast aan deze gedachte. Dat is de enige behoorlijke en juiste gedachte die er bestaat.



Wilt u meer van God hebben? Is dat waar? Is het ernstig gemeend? Is het oprecht? Is het uw allergrootste verlangen? Dan weet u nu wat u te doen staat - en dan wordt u ervoor bewaard dat het verkeerd gaat en u in de duisternis komt.



Ik weet niet of u, na alles wat eerder verkondigd is - dat dit de grondwet en de hoofdwet is - deze twee schriftplaatsen, die woordelijk hetzelfde zijn in Jakobus en in Petrus, ter harte genomen hebt, zodat u ze voortdurend voor ogen hebt? Dat valt misschien te betwijfelen. Maar beter laat dan nooit. Nooit, dat zou verschrikkelijk wezen. Knoop het in ieder geval in uw oren, leg een herkenningsteken bij deze teksten en laat dat daar voortdurend bij liggen, en lees ze regelmatig.



Jak. 4:6 “Daarom staat er: God wederstaat de hoogmoedigen…” - dat staat het eerst, dat is ook opmerkelijk - “God wederstaat de hoogmoedigen, maar de nederigen geeft Hij genade.” Hij doet dit dus, dat kan niemand in de war sturen. “Onderwerpt u dus aan God…” staat er verder, “…maar biedt weerstand aan de duivel.”



Ja, waarom moeten wij hem tegenstaan? Antwoord mij hierop. Wel, omdat hij bezig is ons in te blazen hoge gedachten over onszelf te krijgen. Dit is van zeer veel betekenis, zeer opmerkelijk in dit verband. “Maar biedt weerstand aan de duivel,” staat er. Hij komt om de mensen opgeblazen te maken. Als iets hun gelukt, dan komt hij onophoudelijk vertellen dat ze een hele piet zijn: nu bent u iets bijzonders. U moet hem niet als oudste broeder hebben, zodat u naar hem luistert. En als hij uw oudste broeder is, zet hem dan vandaag nog af. Er zijn velen die er bijzonder toe geneigd zijn of er bijzonder door geplaagd worden om naar de Satan te luisteren, en hiermee jarenlang zijn doorgegaan, ja, tientallen jaren, ze kunnen het niet laten om naar hem te luisteren. Zijn hoofdwapen is ons opgeblazen te maken. Soms is het zo erg, dat iemand er groot en opgeblazen van wordt dat hij een bekwaam vakman is. Als er gebouwd wordt zijn er immers vaklui nodig; en het is voorgekomen, dat er waren die bekwamer waren dan anderen en dat die grote moeilijkheden veroorzaakt hebben.



Dus kort en goed, één enkel ding is beslissend voor alles in ons leven, van de eerste tot de laatste dag. Wat we verder doen, wat goed en eerbaar lijkt, speelt geen rol. We worden in elk geval niet herschapen, we worden daardoor niet veranderd, en als we dat wel worden, is het immers te merken. Dan kan men het zien en horen. En als dit met iemand het geval is, weten we dat de betreffende persoon behoorlijk wat meer ootmoedig geweest is dan wat gebruikelijk is.



Nu twijfelt mijn ziel er niet meer aan dat indien u dit aanneemt, u de grootste hulp hebt gekregen die u ooit hebt gekregen, zolang u hebt geleefd. Succes ermee! Van harte succes gewenst hiermee allemaal! Er staat, dat wij moeten wedijveren. Ja, laten we wedijveren in ootmoed.



Nee, nog één schriftwoord: Matt. 11. Daar staat een heel bekend woord aan het einde, vers 28-29: “Komt tot Mij, allen die vermoeid en belast zijt, en Ik zal u rust geven. Neemt mijn juk op u…” - en dan komt datgene waar ik bijzonder aan dacht: “…en leert van Mij.” - Het is Jezus, die dit zegt. “En leert van Mij…” - en dan kondigt Hij aan wat Hij ons te leren heeft: “…want Ik ben zachtmoedig...” Dat is hetzelfde als stil; zachtmoedig en stil: dat zijn twee woorden voor hetzelfde, “…want Ik ben zachtmoedig en nederig van hart, dan zult gij rust vinden voor uw zielen.”



Rust in God is de totaalsom van de verlossing van alle zonde. Het is zeer kenmerkend, en het is in elk geval gemakkelijk te begrijpen, na alles wat u nu hebt gehoord, geweldig kenmerkend dat wat Hij het allereerst aanbiedt om te leren, zachtmoedigheid en nederigheid van hart is. Dat ontstaat door wat u nu hebt gehoord, want dit is wat ik het allereerst moet leren. Want heb ik dit geleerd, dan heb ik de weg leren kennen tot alles - zoals we nu hebben gehoord. Vindt u dat ook niet treffend? Hij had toch ook kunnen zeggen: want ik ben rechtvaardig en ik ben de waarheid enz. en ik ben de liefde… - “Ik ben zachtmoedig en nederig van hart, en gij zult rust vinden voor uw zielen.”



Het meest treffende wat men kan zeggen over de mensen, dat wil zeggen over de meeste mensen, is dat ze zo onrustig zijn. Ze zijn zo ver weg van de rust in God in alle levensomstandigheden, als het Oosten van het Westen. Dat is het meest kenmerkende wat over iedere zondaar gezegd kan worden, dat is een hoofdkenmerk: ze zijn zo onrustig.



Dat komt door alle hoge gedachten die men heeft. U begrijpt het het beste en u weet het het beste, en dan komt u overhoop te liggen met de anderen. Ja, dat zijn werkelijk zo hoge gedachten over zichzelf als maar kan. De anderen vinden dat het anders is, maar u vindt dit en daarom hebt u gelijk. Geweldig hoge gedachten over uzelf. Hoe kunt u dit zonder meer weten, hoe kunt u er zo zeker van zijn dat de ander geen gelijk heeft? Dat komt door de hoge gedachten die u heeft over uzelf. Hiervan wemelt het in het dagelijks leven, in de kleinigheden, als we met elkaar omgaan in huis, steeds bent u het weer, die 't het beste weet. Dat is hoogmoed, dat is trots, dat is eigenwijsheid.



God weerstaat de hoogmoedigen. Hij is hun tegenstander. Dat is dus nog meer noodlottig dan dat men geen genade krijgt: men krijgt God als tegenstander. Wat wilt u dan doen? Waar wilt u dan hulp vandaan halen, als u God zelf als persoonlijke tegenstander krijgt? Zo staat het er toch. Hij weerstaat de hoogmoedigen. En dat staat zelfs voorop: Hij weerstaat de hoogmoedigen, maar de nederigen geeft Hij genade.



Door Gods genade kan het goed gaan. Paulus zei het bijvoorbeeld zo: “Door de genade Gods ben ik wat ik ben,” en zo is het met ons allen. Als iemand dan niet verder is dan hij is, dan komt dat doordat er gebrek aan ootmoed is. En is het zeer veel geworden, zodat allen het kunnen zien en horen, dan kan ik er niet onderuit, dan moet ik niet met wat bescheiden gepraat komen; dan is de reden dat ik meer dan gewoon ootmoedig ben geweest. Zouden de anderen even ootmoedig zijn geweest, dan hadden ze evenveel van God gekregen. het gaat zeer nauwkeurig, het gaat door en door rechtvaardig.



Stelt u rechtvaardigheid op prijs? Of niet? Ja, God is door en door rechtvaardig. Hij doet het zo juist, zo juist.



Hij is onfeilbaar. Of anderen u ook slecht behandelen en te gering of te slecht over u denken, daar verandert God niet van. Hij gaat door met u genade te geven. Ik vind dit zo feestelijk. Ik zou graag van louter vreugde een polka willen dansen. Ik ben wat oud en stijf in armen en benen, naar ik zou het kunnen! Ik zou graag meteen beginnen, zo voel ik het van binnen. Ja, zoiets heerlijks om de sleutel tot alles te pakken te krijgen.



Ja, van harte succes ermee, allemaal en iedereen. En dan staat er: “Laten we lopen alsof slechts één de prijs kan behalen.” Maar laten we dan ootmoed en zachtmoedigheid najagen, dan bent u al wijs. Er staat ook: “Wijsheid is bij de ontmoedigen.” Het is puur wijsheid om ootmoedig te zijn. Hoge gedachten hebben over zichzelf, dat is het toppunt van waanzin en dwaasheid.



Geluk ermee! U hebt allen vrije keus, u kunt het krijgen zoals u wilt. Goed verstaan wijzen wij allemaal onszelf onze eigen plaats aan, er is niemand anders die dit kan doen. Wij doen dat zelf, en God kent ons onze plaats toe.





* * *





1 Pred. 7:29





Ootmoed -

Stavanger 17 januari 1976


Ja, ik wil graag nog iets zeggen over het zeer unieke, wonderbaarlijke licht dat ik onlangs heb gekregen, nadat ik jarenlang geschreven en verkondigd heb dat de grondwet van de verlossing - van het prilste begin tot het laatste einde - ootmoed is. En nu is dat licht zo versterkt: het is niet alleen de hoofdwet, maar in de diepste zin is het alles, absoluut alles. En de belangrijkste woorden hierover staan in de brief van Jakobus en de eerste brief van Petrus.

Jakobus schrijft erover een rechter van het Woord te zijn en geen dader van het Woord. Dat is een algemeen voorkomende gewoonte van veel geliefde broeders en zusters - vooral zusters. Ze veroorloven zichzelf iedereen te oordelen: de oudsten, de alleroudsten, ze generen zich nergens voor.

Als men ootmoedig was, was het natuurlijk onmogelijk zichzelf iets toe te staan wat zo verschrikkelijk grof is; om zulke onbeschrijflijk hoge gedachten van zichzelf te hebben, dat men bevoegd zou zijn of bekwaam om allen en iedereen te beoordelen en te oordelen, terwijl men zelf niet anders is dan een grote stakker. En daarom is het mij klaar en duidelijk dat het beslist het allerbelangrijkste is om hier het licht op te laten schijnen.

Men is dus in de duisternis, men verstaat niets. Men handelt verschrikkelijk verkeerd daarin, terwijl men er geen idee van heeft dat het überhaupt verkeerd is! En dan is het zo rampzalig, menselijk gesproken, dat ze hun medemensen een beetje kennen, en soort zoekt soort, ze weten dat er anderen zijn die ook zo handelen, en omdat ze verschrikkelijk menselijk zijn, vinden ze: als anderen het kunnen doen, is het ook goed dat ik het doe.

Dus: ieder mens is óf trots óf overmoedig óf hoogmoedig óf eigenwijs óf opgeblazen; dat is allemaal dezelfde stof; ze zijn zelfverzekerd en hebben zelfvertrouwen en zijn zelfbewust - zelf, zelf, zelf, zelf. Dan treedt men zó op en schaamt zich niet en heeft er niet het geringste vermoeden van dat er überhaupt iets verkeerd is; het is een oude ingewortelde gewoonte. Men weet ook, dat er vele anderen zijn die het zo hebben. Die vinden elkaar weer en smelten zo goed samen.

Maar het woord van Jezus is: “Oordeel niet!” Er staat niet: oordeel niet te hard, of wees niet te veel geneigd om te oordelen, of wees niet te snel om te oordelen; er staat niets van dit alles. Er staat: Oordeel niet - niet - basta. In het geheel niet; niet één uitzondering. Het is Gods woord, het is Jezus' woord.

En in Rom. 2:1 staat: “Waarin gij een ander oordeelt, veroordeelt gij uzelf!” En zelfs zo'n schriftwoord is niet in staat zulke mensen wakker te schudden. Ze krijgen geen vrees over zich. Ze worden niet bang om veroordeeld te worden - ze gaan vrijpostig op dezelfde weg door.

En het is zeer kenmerkend: zoals het staat in 1 Petrus 5:5, precies zo staat het in Jakobus, dus het is geen drukfout. In Jakobus 4:6 staat precies hetzelfde: “Daarom staat er: God wederstaat de hoogmoedigen, maar de nederigen geeft Hij genade.” Er zijn dus geen andere mogelijkheden te vinden, waardoor het beter met ons zal worden, dan ootmoedig worden. En alles waaraan wij ons verder kunnen wijden, waarin wij flink en ijverig kunnen zijn, kan dit niet vervangen. Het legt dus eigenlijk geen gewicht in de schaal. Het enige wat gewicht in de schaal legt en resultaat oplevert, is ootmoed! En het past iemand die zichzelf als zeer gering beschouwt, toch helemaal niet om bezig te zijn alles en iedereen te oordelen en te bekritiseren. Zo iets verschrikkelijks.

Zo zeker als God leeft, dit is de reden dat zulke mensen nooit een behoorlijke vooruitgang maken en überhaupt nooit vooruitgang maken. Ze zijn precies dezelfden van samenkomst tot samenkomst en van conferentie tot conferentie, van dag tot dag, van maand tot maand, van jaar tot jaar, van het ene tiental jaren tot het volgende. En ze leven in de droom van zelfbedrog dat ze vooruitgaan. Dat is niet waar!

Het zou niet moeilijk zijn om dit te toetsen. Als ik mij inbeeld dat ik vooruitgang maak, dan moet ik tot mijzelf zeggen: waarin bestaat dan deze vooruitgang? Schrijf op een stuk papier alles waarin u vooruitgang hebt gemaakt, alles wat nu veel beter is geworden dan het korte tijd geleden was.

Dat is toch iets wat te zien en te horen is, maar dan moet men wel oren hebben om te horen en ogen om te zien, geestelijke oren en geestelijke ogen, anders kan men dit niet horen of zien. En omdat het zó is - het is een levenswet, de hoofdwet zelf, de wet die alles beslist - maakt al het andere niets uit. Wij hebben liefde nodig, wij hebben geloof nodig en we hebben alle mogelijke dingen nodig en alle deugden die er zijn, er kan niets van terecht komen dan alleen door ootmoed! En de hoogste graad van ootmoed is zichzelf vernederen, dus vrijwillig naar beneden gaan en zichzelf verder naar beneden plaatsen.

Zichzelf vernederen is bij de meesten iets wat bijna niet gebeurt. Integendeel, ze proberen zichzelf op te houden en ze verdedigen zichzelf, zo goed als ze maar kunnen; verdedigen zichzelf volgens alle regels van de kunst. Als iemand persoonlijk een waarheid tegen hen zegt, dan ontmoet hij per omgaande zelfverdediging, lijnrecht in strijd met ootmoed, want dan zou er zelferkentenis komen. Als die er is, dan is man zo ingesteld: “Het is waar” en “Dat moet in orde komen, het moet beter worden.” Maar nee, zichzelf verdedigen, men klampt zich om zo te zeggen aan iedere strohalm vast om zichzelf te verdedigen. Dan werkt men zijn eigen verlossing tegen. Volgens dit alles is er slechts één enkel ding wat wijs is, en dat is zichzelf verootmoedigen en zichzelf vernederen.

Dit is dus een feestrede, omdat het heel feestelijk is om meer ootmoedig te worden, want dan gaan we vooruit, en er is toch niets feestelijkers dan vooruitgang te boeken in God? Er kan toch niets feestelijkers zijn dan dit? Waar of niet?

Door de genade die de ootmoedige krijgt, gelukt alles, het gelukt aan de lopende band - men boekt vooruitgang aan de lopende band. Men wordt meer en meer verlost op alle gebieden, en het gevolg hiervan is weer, dat men een steeds grotere vrede krijgt en een steeds grotere rust in God en steeds grotere blijdschap en vreugde. Het gevolg is dat men steeds gelukkiger wordt. Altijd blij, altijd dankbaar, altijd stralend, altijd onbezorgd, altijd vol rust; en gaat men hiermee door, dan gaat deze vooruitgang door tot het einde.

Er staat, dat het pad der rechtvaardigen is als het glanzende morgenlicht, dat steeds helderder straalt tot de volle dag; dus hier op aarde, hier in den vreemde. En omdat het waar is, kan het worden waargenomen en kan het geconstateerd worden. Als iemand geen vooruitgang boekt, dan is dit duidelijk voor allen en voor iedereen die met ons te maken heeft. Dan is hij dus trots en heeft hij God als tegenstander. Het is dan niet alleen zo dat het niet goed gaat, maar het kan niet goed gaan, het zal niet goed gaan; dit is een wetmatigheid. En het is wetmatig, dat indien wij ootmoedig zijn en meer en meer ootmoedig worden, het zo kolossaal zal gelukken, zo duizelingwekkend als wij nooit hadden gedroomd. Dan word je altijd gelukkig en altijd tevreden, altijd dankbaar, altijd blij, je oordeelt nooit anderen en je oordeelt voortdurend jezelf zodra je nieuw licht krijgt.

Dit is dus de stralende weg regelrecht de hemel in; wij bereiken een hemels leven, hier in den vreemde, hier midden in deze zondige wereld, midden onder mensen die allerlei eigenaardigheden hebben. En het is om het even hoe slecht ze allemaal zijn, dat heeft niets met mij te maken, dat heeft niets te maken met mijn zaak: de verlossing. Dat is een zaak tussen God en mij, dat is een zaak tussen God en ieder persoonlijk, dat heeft in het geheel niets met andere mensen te maken.

Men kan zich er niet mee verontschuldigen dat de één zo is of dat de ander iets gedaan heeft. Dat heeft niets met de zaak te maken, dat heeft hij gedaan en ik heb het immers niet gedaan. Wat ik doe, dat maakt of ik gelukkig of ongelukkig ben, en wat anderen doen, dat heeft in het geheel niets met de zaak te maken.

Dat begreep Sokrates, die geen kennis had van één enkel woord van God en die geen enkel mens had die hem kon onderwijzen of vermanen. Hij zocht God in zulk een mate en was zo ootmoedig, dat God zich zo geweldig aan hem openbaarde; hij kreeg licht en een leven dat daarmee in overeenstemming was. Eens was er iemand die tegen hem zei: “Vindt u niet dat het zeer beledigend was, wat die persoon tegen u zei?” “Nee,” zei Sokrates, “dat gaat mij helemaal niet aan.” - Ik heb hier de verklaring voor. De ander had het immers gedaan; hij had het toch niet gedaan? Als wijzelf iets verkeerds doen, dan worden we ongelukkig. Diegene die beledigend tegen hem sprak, was ongelukkig, Sokrates niet. “Het gaat mij in het geheel niet aan,” zei hij. Dit is letterlijk waar en dat begreep hij. `

Wie van alle broeders en zusters hebben dit begrepen, hoevelen van hen? Hoevelen van u die hier zitten hebben begrepen, dat het verkeerde wat iemand tegen u zegt, u in het geheel niet aangaat? Degene die het gezegd heeft, die is ongelukkig. Wat hij over mij heeft gezegd, heeft immers niets met mijn verbinding met God te maken? Het heeft toch niet met mijn verbinding met God te maken, wat deze zegt en wat die zegt?

Met vele broeders en zusters is het niet beter gesteld, dan dat ze in dat geval grote moeilijkheden hebben. Dat was toch zo verschrikkelijk! En dat terwijl er helemaal niets aan de hand is. God geeft de ootmoedige genade, om het even wat alle anderen ook zeggen of denken; God doet dat met mij, ja dan gaat het immers uitstekend met mij? Dan word ik zalig. Zij die mij oordelen en bekritiseren, of wat ook doen, zij zijn toch niet zalig? Het is niet zalig de mensen te oordelen of te kritiseren. Dat is streng verboden. Dat kan ons niet zalig maken. Maar genade van God krijgen, dat maakt ons zalig. Dat is hetzelfde als hulp, dat is hetzelfde als verlossing, dat is hetzelfde als nieuw licht en alles wat ik nodig heb. Wat zo iemand onderneemt, gelukt. Het gelukt voortdurend. Het gaat onafgebroken vooruit, het wordt steeds beter. En gaat het niet zo, dan komt dat doordat hij veel te hoge gedachten over zichzelf heeft.

Er is slechts één uitweg en die is: zich verootmoedigen! Dan zult u feest hebben vanavond en feest iedere dag, de rest van uw leven. Dus denk er alleen maar aan ootmoedig te zijn en breng dit ten uitvoer: meer en meer ootmoedig, steeds geringere gedachten over uzelf. En vóór alles: je totaal, volledig, nauwkeurig onthouden van het oordelen en bekritiseren van anderen en je tot rechter over anderen opwerpen - en nog wel zo buitensporig waanzinnig om je je er niet voor te schamen zelfs de alleroudsten te oordelen en jezelf te veroorloven een mening te hebben en dit en dat ervan te vinden. “Dat kan ik niet begrijpen,” zeggen ze zelf. Nu, dan zouden ze toch stil moeten zijn? Er is immers geen reden om te spreken over wat men niet begrijpt. Dan moet men zwijgen en goed luisteren…

Wel, succes ermee op de weg der zaligheid. Die heb ik vele jaren bewandeld. En nu ben ik zo zalig, dat het spoedig wel niet anders kan gaan dan dat ik recht omhoog de hemel in ga. Ja heel onbeschrijflijk zalig. Niets doet mij kwaad, niets bezorgt mij moeilijkheden, geen ding, absoluut geen ding, wat dan ook, niets en niemand, omdat het niet mogelijk is tussenbeide te komen in de verhouding die er tussen God en mij bestaat. Alle mensen bij elkaar zijn niet in staat die te verstoren. Succes ermee op deze weg, en wees er ten volle van overtuigd dat er geen andere manier bestaat om vooruit te komen; dat is helemaal uitgesloten, maar deze weg staat dag en nacht open.





Gehoorzaam zonder het te begrijpen -

Stavanger 17 januari 1976


Er is iets wat ik graag zou willen zeggen. Ik heb het wel eens eerder gezegd en ik heb er wel eens over geschreven, hoewel dat niet vaak gebeurd is.

Het is iets wat door zeer velen verkeerd wordt begrepen, en nog wel op het belangrijke gebied van de gehoorzaamheid. Alle woorden des levens vinden we in het Nieuwe Testament. Nu zijn er sommigen die het volgende begrip hebben van gehoorzaamheid: als ze het zelf persoonlijk eens zijn met wat in de Bijbel staat, dan gaan ze het doen. Maar dan is het toch geen gehoorzaamheid, als ik het zelf zo zie. Dan handel ik immers naar mijn eigen inzicht. Probeer of dit tot u door kan dringen; dat is niet zo heel zeker. Het is de gebruikelijke manier waarop men de gehoorzaamheid verstaat, dus in het diepst van zijn hart weet men niet wat gehoorzaamheid is.

Gehoorzaamheid is precies zo doen als geschreven staat, omdat het Gods woord is en omdat wij Hem gehoorzaam moeten zijn. Het is niet de vraag of ik het ermee eens ben, of ik het begrijp; ik moet doen zoals Hij zegt, zonder het te begrijpen.

En dan hebben we het schriftwoord: “Gehoorzaamt uw voorgangers!” Dat wordt door velen op precies dezelfde wijze in praktijk gebracht: Als ze uiteindelijk zover komen dat ze het ermee eens zijn dat het niet zo gek is om dat te doen, dan doen ze het. Maar dan is het geen gehoorzaamheid. Gehoorzaamheid, dat is zo doen als degenen die men als voorgangers beschouwt, gezegd hebben - zonder het te begrijpen en zonder het ermee eens te zijn. Dat is gehoorzaamheid.

En dat is gemakkelijk te begrijpen, als we aan kinderen denken. We willen gehoorzame kinderen hebben. Dat is toch niet pas als kinderen het eens worden met wat hun ouders zeggen? Zoiets noemt men toch geen gehoorzaamheid? Zij moeten doen wat hun ouders zeggen, omdat die gezegd hebben en omdat Gods woord zegt dat zij hun ouders moeten gehoorzamen. Tegenwoordig wordt hun op school bijgebracht dat ze niet moeten doen zoals hun ouders zeggen; ze moeten zelf denken. Daarin krijgen al uw kinderen onderricht op school, en dan moeten hun ouders hun leren dat het verschrikkelijk verkeerd is wat men op school zegt.

Bijvoorbeeld, als u mij als voorganger beschouwt en ik zeg: “Spreek luid, spreek luider,” dan is er bijna niemand die het doet. En het heeft geen zin om te proberen het daarop te schuiven dat men niet luider kan spreken, dat is immers niet waar. Als u bijvoorbeeld van de steiger aftuimelt en u zou niet kunnen zwemmen, dan zou u kunnen horen dat u luider kunt spreken. Dan schreeuwt zo iemand; hij heeft meer dan genoeg stemgeluid.

Het is heel eenvoudig zo, dat men zich veroorlooft ongehoorzaam te zijn. Men vindt niet dat men luider zou moeten spreken. Maar er staat nu eenmaal: “Gehoorzaamt uw voorgangers!” Als men geen voorganger heeft, vervalt dit natuurlijk. Maar als men zelf iemand als voorganger beschouwt, staat daar het woord: “Gehoorzaamt uw voorgangers.”

Er is niemand die niet luider kan spreken, dat is leugen - 100% leugen. Men doet zoals men het gewend is, en wat de voorganger zegt word afgewimpeld. Men is nooit op de gedachte gekomen dat men het zou moeten doen alleen op grond van het feit dat hij het gezegd heeft. En ik weet, dat ik het in ieder geval één keer heb gezegd dat dit geweldig verstandig zou zijn. Als men zich bijvoorbeeld alleen al hieraan hield, dan werd dit de kortste weg tot een verlossing, die een ieder zou kunnen ontvangen. Dan zou het hele leven gemakkelijker worden. Het kan lang duren, voordat men het eens is met alles wat de voorganger zegt, dus bij wie daarop wacht komt er niet veel van terecht.

Zo is het met alles wat gehoorzaamheid heet. Er staan vele heerlijke woorden des levens over alle gebieden van het leven in de Schrift. Als men het zelf ermee eens is, noemt men dat gehoorzaamheid en dan doet men het. Maar dan is het toch geen gehoorzaamheid. Gehoorzaamheid is het doen omdat diegene van wie de Schrift zegt dat we hem gehoorzaam moeten zijn, het gezegd heeft - dat is in de eerste plaats God, en verder zijn het de voorgangers, de ouders en ouderen.

De jongeren moeten zich onderwerpen aan de ouderen, zich onderwerpen, dus onder. Zij moeten onder zijn; zij moeten doen wat de ouderen zeggen. En ik heb de gedachte dat dit het allermeest zo in praktijk wordt gebracht, dat als men het ermee eens wordt, dan zal men het doen. Als ze het zelf zo zien, dan zullen ze het doen. Maar dan is het geen gehoorzaamheid, dan heeft het niets met gehoorzaamheid te maken.

Probeer of u dit kunt begrijpen - en spreek luid, u allen die naar voren komt, en breng het niet op die manier in praktijk, dat u niet naar voren wilt gaan als u gewend bent zacht te spreken. Nee, breek daarmee, kom naar voren en beoefen gehoorzaamheid. Ik heb hier, voorzover ik mij kan herinneren, alle jaren door over gesproken, en het is wel voorgekomen dat ik het tot driemaal toe tegen dezelfde persoon gezegd heb, terwijl hij sprak: “Spreek luider!” - geen sprake van, niets wat erop wees. Men stoort er zich helemaal niet aan. Dat is niet de weg naar de hemel.

Ja, dan is er nog één ding. Het is één ding om op je stoel te zitten en een beslissing te nemen om je te bekeren, maar het kan gemakkelijk gebeuren dat er niets van terecht komt. Kom je naar voren en zeg je het, zodat allen het horen, dan is het bijna onmogelijk dat er niets van terecht komt, want dan zijn immers alle anderen er getuige van of er iets van terecht komt of niet. Het is dus het slimste wat er is, om als je een besluit hebt genomen, met dodelijke ernst, naar voren te komen en het te zeggen, zodat allen het horen; dan bind je jezelf aan wat je besloten hebt.

Dit is zo verstandig als het maar zijn kan. In plaats van het zo op te vatten: het is niet de moeite waard om iets te zeggen, want het is niet zeker dat er iets van terecht komt. Dus je bindt jezelf aan wat je wilt bereiken door het te zeggen, zodat allen het horen.

Ik kan mij voorstellen dat velen hier zich nu krachtig geoordeeld hebben op het punt van ootmoed. We hebben hierover een algemeen christelijk lied, dat geloof ik zo luidt: “'Wees ook gij een Daniël, maak het wijd en zijd bekend.” Zeg het, zodat allen het horen, dat is een geweldige hulp voor uzelf.





Zachtmoedig - versaagd -

Stavanger 17 januari 1976


Er zijn enkele dingen die op elkaar lijken, enkele woorden die men daardoor kan misverstaan.



Er is een deugd die zachtmoedigheid heet, en vrouwen hebben opdracht gekregen zich daarmee te bekleden, meer nog dan mannen. Zij hebben daarover een speciaal schriftwoord. Hun sieraad moet een stille en zachtmoedige geest zijn. Zachtmoedig betekent stil en stil betekent stil, het is dus een tweevoudig stille geest.



Maar er is ook een ding dat erop lijkt, en dat is versaagdheid. Dus 'zachtmoedigheid' en 'versaagdheid'.1Versaagdheid is een ondeugd. Versaagdheid is een schandaal. Versaagdheid komt door ongeloof. Dat kan men ruwweg, of hoe moet ik het noemen, zo uitdrukken dat men zich ervoor schaamt zijn eigen stem te horen. Dan spreekt men zacht. Dat is geen zachtmoedigheid.



Zachtmoedigheid openbaart zich in het bijzonder op de dag van tegenspoed. Dan moet men in het bijzonder stil en rustig zijn, Door versaagdheid is men ook stil, maar dat komt van heel iets heel anders, dat is een schandelijke ondeugd.



Degenen die gevraagd wordt luider te spreken en die het niet doen, die zijn versaagd, dat is de zaak. Ze schamen zich om met iets luidere stem te spreken.



Dan zijn er weer anderen die brutaal zijn. Zij spreken luid, maar dat komt doordat zij hoge gedachten hebben over zichzelf, dus dat is weer een derde soort.



Maar het is heel algemeen dat men lijdt aan versaagdheid. Het is gebrek aan geloof in God, en dat is mensenvrees. Als men wat luider begint te spreken, schaamt men zich om zijn eigen stem te horen. Dat zijn dus allen bij wie men erom moet zeuren dat ze luider moeten spreken, zij zijn versaagd. Het is een grote ondeugd, het is ongeloof, en het is onmogelijk God te behagen zonder geloof, staat er. Het is een gebrek aan vrijmoedigheid, heel eenvoudig.



Er zijn dus drie dingen: versaagdheid, zachtmoedigheid en dan is er brutaliteit. Wie op zichzelf vertrouwt, is brutaal en vrijpostig, en zulke mensen spreken altijd met luide stem. Het gaat erom voortdurend het juiste te treffen. Het gaat erom precies in de roos te schieten. Het gaat erom alleen maar in deugden te leven en alle ondeugden af te leggen. Spreek luid en duidelijk.



Eén ding komt hier nog bij, wat iemand kan helpen om luid en duidelijk te spreken, en dat is: als men maar nauwelijks kan horen wat er gezegd wordt, dan heeft het weinig of geen uitwerking, men krijgt bijna de indruk dat de betreffende er zelf niet in gelooft. Maar als het luid, duidelijk en helder klinkt, dan gaat dit het hart binnen. Dus als men het maar nauwelijks hoort, dan is dat veel te slecht. Dat werkt niet veel uit. Het is een slechte gewoonte, een onhebbelijkheid om 'forsagt', te zacht, te spreken.



Dus maak dit in orde, allen die het zo hebben. Luid en duidelijk. Het is geen hoogmoed om luid te spreken. Vrijmoedigheid is een deugd. Vrijmoedigheid krijgt een groot loon. Als je luid en duidelijk spreekt, dan heeft het de grootst mogelijke uitwerking. Als men zich moet inspannen om het te horen, dan heeft dit niet veel uitwerking. En alles moet een uitwerking hebben. Verbeter dit. Verklaar de versaagdheid de oorlog, u allen die versaagd bent Strijd tot het uiterste!





* * *





1 Noors: saktmodighet en forsakthet: letterlijk zachtmoedigheid en te-zachtheid. Br. Aslaksen zag hier blijkbaar een woordspeling in. Versaagd = timide, schuchter, schuw, bedeesd, gedrukt, vreesachtig, ontmoedigd.





Het verzwakkingsapparaat -

ochtendsamenkomst Stavanger 18 januari 1976


Kortgeleden heb ik een heel eigenaardig licht gekregen. Wij mensen zijn in het algemeen zogezegd professoren in ongeloof, allemaal bij elkaar. En in de Schrift lezen we: “O onverstandigen en tragen van hart, dat gij niet gelooft alles wat er geschreven staat” enz. En toen heb ik eigenaardige licht gekregen, dat het er net op lijkt alsof er binnen in ons hart een verzwakkingsapparaat zou zitten, een verkleiningsapparaat dat automatisch werkt zonder dat we het zelf in de gaten hebben, zonder dat we er een vermoeden van hebben.

De Schrift is vol sterke, heerlijke woorden en beloften, en ze zijn allemaal waar zoals ze er staan. Wij moeten ze niet verkleinen, we moeten ze niet verzwakken. Dat wordt in het algemeen wel gedaan. Het is heel eigenaardig, we hebben het zelf dus niet in de gaten. En op een of andere manier lijkt het wel alsof we niet behoorlijk kunnen lezen. Je zou toch denken dat we dat wel konden, en dat kunnen we ook wanneer het allerlei andere dingen aankomt. De mensen zijn zo knap in lezen, dat ze in alle mogelijke dingen professoren zouden kunnen worden, behalve in geloof. En er geschiedt geen ding dan door geloof. Dat is het enige wat geldig is, het is het enige wat werkt. We krijgen aan geen enkel ding deel tenzij dan door geloof. En geloof is volle zekerheid. Dat heeft niets maken met proberen. Wanneer we zeggen dat we het proberen zullen, is dat hetzelfde als ongeloof, want dat betekent dat het misschien lukt of misschien niet - en dat is 100% ongeloof.

Nu zullen we enkele schriftplaatsen bekijken. In Ef. 4:1-2 schrijft Paulus: “Als gevangene in de Here vermaan ik u dan te wandelen waardig der roeping waarmede gij geroepen zijt…” en dan komt het: “…met alle ootmoedigheid en zachtmoedigheid.” Dus: met alle ootmoedigheid en zachtmoedigheid.

Wie heeft dat geloofd, wie heeft het goed gelezen? Wanneer we een beetje ootmoedig zijn, ontvangen we een beetje genade, en wanneer we wat meer ootmoedig zijn ontvangen we wat meer genade, en wanneer we zeer ootmoedig zijn ontvangen we veel genade, en wanneer we buitengewoon ootmoedig zijn ontvangen we buitengewoon veel genade; wanneer we met alle ootmoed bekleed zijn, wat dan? Wat dan? Ja, daar kunt u nu toch wel op antwoorden? Alle genade.

En genade betekent niet begenadiging. Begenadiging? Dat is vergeving van zonde, het is verzoening. Genade betekent hulp, het betekent verlossing, het betekent licht, het betekent kracht, het betekent alles wat we nodig hebben. En daarom spreekt het dus vanzelf dat men er niet in gelooft. En het spreekt vanzelf dat men er eigenlijk niet bij stilstaat wat er geschreven is.

Er bestaan geen overdrijvingen in de Schrift. Nee, maar er zijn verkleinings- en verzwakkingsapparaten in onze harten, waarvan we niet het minste begrip hebben, waarvan we niets merken, en zo'n apparaat werkt in alle stilte zonder dat we het ontdekken. Het is net alsof het door een apparaat heengaat waarin het wordt omgevormd tot iets anders, tot iets wat zwakker is, iets wat kleiner is.

“Alle ootmoed en alle zachtmoedigheid,” dan zijn we geworteld en gegrond in ootmoed en zachtmoedigheid, dan is het zo dat we eenvoudigweg niet anders kunnen dan ootmoedig en zachtmoedig zijn. Wanneer het zo gesteld is, moeten toch zij die ons kennen en met ons samenleven, dat merken. Het is dan krachtig genoeg en zeldzaam genoeg om te worden opgemerkt.

Hiertoe zijn wij geroepen, dit is Gods wil. Zo lief heeft Hij ons, zoveel wil Hij ons geven, zoveel wil Hij in ons uitwerken, zover wil Hij ons herscheppen, - dan worden wij dus de ootmoed zelve, en de zachtmoedigheid zelf, op twee benen.

En dat geschiedt door geloof. Wij geloven dat we daartoe geroepen zijn, dat is Gods wil, dat is mogelijk, het is mijn opdracht het te geloven zoals het er staat. Dus gaat het erom, kunnen we zeggen, deze verzwakkingsautomaat eruit te gooien, hem te pakken te krijgen en uit ons hart te werpen. Dan lezen we precies zoals het er staat - en we geloven precies zoals het er staat en dan gaat het precies zoals het staat, en dan wordt het precies zoals het er staat.

Al vele jaren zie ik het zo, en zeg ik het zo, dat het lijkt of we van het begrip 'een beetje' bezeten zijn, net alsof we bezeten zouden zijn. Ongeacht over welke zaak het gaat, doen we alsof er staat: een beetje. De meesten hebben het zo dat ze hopen en geloven, zeggen ze, maar er zit noch hoop noch geloof in, het is slechts een holle frase. Ze hopen dat het een beetje beter met hen zal worden, geweldig langzaam, in de loop van vele jaren. Dat komt het meest voor, zo is het met de meesten gesteld. Maar de zaak is deze dat ze niet een beetje beter worden, daar komt niets van terecht.

Dat is niet Gods woord, dat is het niet wat wij geloven moeten, zo staat het niet in de Bijbel, zodat er niets van terecht komt. Dan bedriegen we onszelf, we leven dan in een droomwereld. Men bidt dan en bidt en bidt en bidt om liefde en bidt om kracht en bidt om geduld en bidt om wat dan ook, en men gelooft er nooit iets van, en men krijgt het daarom ook niet.

Wie wil er niet graag vervuld worden van liefde bijvoorbeeld, en bidt er ook om, maar gelooft er helemaal niet in. Men wordt niet vervuld van meer liefde, men blijft precies dezelfde, van samenkomst tot samenkomst dezelfde, van conferentie tot conferentie, van dag tot dag, van maand tot maand, van jaar tot jaar, tientallen jaren lang is men precies dezelfde, over het geheel genomen. Er kunnen heel kleine veranderingen zijn, heel onbeduidend. Het gebeurt zelfs dat het slechter met iemand wordt, ja dat gebeurt met meerderen, en sommigen vallen ook af.

Het is bedroevend dat iemand afvalt, maar het is niet zo vreemd, want als het leven dat men leidt geen bijzonder gelukkig leven is, dan is er niet veel voor nodig om afvallig te worden. Iemand die geweldig gelukkig is, valt niet af. Dat is een tegenspraak in zichzelf, dat is onzin. Niemand gaat vrijwillig weg omdat hij zo geweldig gelukkig is, gelooft u dat? Nee, het is slecht met hen, daarom kunnen ze afvallen. En waarom is het slecht? Omdat ze Gods woord niet geloven. Ze bidden, maar ze geloven niet dat ze het ontvangen, en ze bidden trouwens ook niet veel, ze bidden een beetje, en daarin geloven ze niet eens, en ze ontvangen het ook niet.

Het is duidelijk dat in de Bijbel alles staat wat wij nodig hebben. Hier staan schriftwoorden die onbekeerden nodig hebben, en hier staan schriftwoorden die pasbekeerden nodig hebben, en hier staan schriftwoorden die gevorderden nodig hebben. En alles wat er staat is waar. Het is hopeloos met die automaat, nietwaar? Wij merken hem zelf niet eens, dus wij hebben er geeft flauw vermoeden van dat we het woord van de Schrift nemen en verkleinen en verzwakken, en dat is precies wat men doet wanneer het zo met iemand gesteld is; en met de meesten is het zo gesteld.

Nu kunnen we in Fil. 1:9 zien: “En dit bid ik, dat uw liefde nog steeds meer overvloedig moge zijn…” Niet een beetje overvloediger “…steeds meer en meer overvloedig in helder inzicht en alle fijngevoeligheid.” Wat doen we met dat “alle”? Jawel, men hoopt dat men langzamerhand iets meer fijngevoeligheid zal krijgen. Ja, u moet wel toegeven dat het zo met u gesteld is geweest, met de aller-, allermeesten, en dat het nog zo gesteld is met u. Het is zo vreemd, het zijn toch overigens verstandige en begaafde mensen, die in wat voor vak dan ook professor kunnen worden, maar wanneer het op de Bijbel aankomt, dan is het net of dat iets heel anders is. Dan is er verkleining. We kunnen niet goed lezen, zien niet wat er staat, en daardoor is het onmogelijk om te geloven wat er staat. Ik kan toch niet geloven wat er staat, als ik niet zie wat er staat - dat is uitgesloten. Het wordt zo dat we het niet begrijpen, dat apparaat doet dat. Het wordt zo dat het net is alsof God of Gods woord niet bedoelt wat Hij zegt. Hij zegt één ding en bedoelt wat anders. 'Alles', 'steeds overvloediger', niet een beetje, dat hopeloze begrip 'een beetje'.

Maar we hebben het woord 'weinig' ook wel nodig, maar dan gebruiken we het liever niet; want Gods woord leert ons dat wij slechts weinig van al het aardse moeten hebben, dus daar past het. Maar daar werkt het apparaat de andere kant op, veel van het aardse - dat hopeloze apparaat. Haat het als de pest, zie het te pakken te krijgen en gooi het eruit. Zo staat alles op zijn kop, veel aardse zaken, meer aardse zaken, dit is praktisch, en dat is mooi, en dat is allemaal prettig, en dat hebben de anderen dus ik moet het ook hebben. Veel van het aardse en dan een klein beetje liefde en een klein beetje geduld enzovoort…

Ik hoop dat sommigen nu ontevreden worden over zichzelf, en zelfs dat zij zich schamen, en voor hen is er een belofte. Zij die zich schamen hebben een eigen belofte: God zal hen helpen. Denk u eens in, zo bezig te zijn. Veel van het aardse en weinig, ja jammerlijk weinig van het goddelijke. Zo kunnen we in hetzelfde hoofdstuk vers 20 lezen: “Naar mijn vurig verlangen en hopen, dat ik in geen enkel opzicht beschaamd zal staan…” - het zal allemaal gelukken: niet beschaamd worden in enig opzicht, hoe dan ook, op geen enkel gebied - “…maar dat met alle vrijmoedigheid, zoals steeds, ook nu Christus zal worden grootgemaakt in mijn lichaam, hetzij door mijn leven, hetzij door mijn dood.” Altijd, met alle vrijmoedigheid.

Toch zijn er vele broeders en zusters die zo weinig vrijmoedigheid hebben, dat wanneer ze naar voren komen om een getuigenis te geven, ze dan bedeesd hier staan en zacht spreken, zodat we niet eens kunnen horen wat ze zeggen. Dan hebben ze immers niet eens een beetje vrijmoedigheid. En hier stond: alle vrijmoedigheid. Vrijmoedigheid is een deugd, een heerlijke deugd. Die heeft een ruime vergelding te wachten, staat er. In plaats daarvan is er mensenvrees, en men is gewoonweg bang om zijn eigen stem te horen, daarom staat men hier zo zacht en bedeesd te spreken. Men wordt ertoe vermaand luider te spreken, maar speelt het niet klaar. Luid en duidelijk, zeggen wij - geen sprake van. Men gelooft er niet in, ook niet in alle vrijmoedigheid. Er is helemaal geen vrijmoedigheid. Dat is versaagdheid, en dat is een ontzaglijke ondeugd. Zachtmoedigheid is een geweldige deugd, en er stond: alle zachtmoedigheid, maar versaagdheid is ongeloof, 100% ongeloof. Men gelooft niet in God, men gelooft niet in Gods woord, men gelooft niet in alle vrijmoedigheid, gelooft zelfs niet in een beetje vrijmoedigheid, wanneer het zo is, dat is toch een ten hemel schreiend gebrek aan vrijmoedigheid.

We zien in Tim. 2:2: “Voor koningen en alle hooggeplaatsten, opdat wij een stil en rustig leven.mogen leden.” De meesten zijn nogal onrustig. Een stil leven leiden - rustig en stil - dat is tweemaal stil, tweemaal rustig, “een stil en rustig leven…” en dan, mijn geliefde vrienden, “…in alle godsvrucht.” Het apparaat maakt het tot: langzamerhand een beetje meer godsvrucht. En dan lopen we hier rond en denken een hele piet te zijn, en we kunnen nog niet eens goed lezen. We zijn niet zo'n hele piet.

Wat is godsvrucht, vreze Gods? Dat staat in de bijbel duidelijk gedefinieerd, dat is: wijken van het kwade. Dat is: zodra ik iets hoor of lees wat achterklap is, dat ik daar dan onmiddellijk vandaan vlucht, dat is vreze Gods - en dan in alle vreze Gods. We wijken van al het kwade naarmate we het tegenkomen, het is afgelopen, het neemt een einde. Er staat immers dat Jezus kwam om de werken des duivels uit te roeien. De werken des duivels, dat is: zondigen, het Woord overtreden. En maken wij daar een einde aan, dan is het afgelopen - helemaal afgelopen.

Ik heb hier enkele schriftplaatsen opgeslagen, het wemelt ervan, bv. 2 Tim. 3:17 “Opdat de mens Gods volkomen zij, tot alle goed werk volkomen toegerust.” Dus geschikt, bekwaam, laten we het zo noemen: experts in alle goed werk, alle soort van goed werk, dus wat dan ook - en dan bekwaam.

Hopeloos apparaat, wat een hopeloos apparaat. Het is dom en schadelijk een TV apparaat te hebben, maar dit is nog veel erger. We verzwakken Gods woord, we schuiven het van ons af. Op die wijze schuiven we de verlossing van ons af, alleen maar door ongeloof, en we begrijpen zelf niet eens dat we ongelovig zijn, omdat het apparaat het in alle stilte verkleint en verzwakt. Ik geloof dat we dit hier het levensgeheim kunnen noemen, het geheim van groei en vooruitgang.

Laten we Titus 3:1-2 bekijken. ““Herinner hen eraan, dat zij zich aan overheid en gezag onderwerpen, gehoorzaam, tot alle goed werk bereid zijn…” dus: allerlei, op alle gebieden, welk gebied er maar te vinden is, “…geen lastertaal uiten, niet twisten, vriendelijk zijn, en alle zachtmoedigheid bewijzen…” - dan wordt dit dus zichtbaar, het moet bewezen worden - “…alle zachtmoedigheid bewijzen aan alle mensen.” Zachtmoedigheid bewijzen - die wordt zichtbaar, alle mensen kunnen het zien. Zachtmoedig en stil. De vrouwen hebben ook een speciale vermaning: zich te tooien met een stille en zachtmoedige geest. Stil is stil, en zachtmoedig is stil, dat is tweemaal stil. O, wat wordt het dan stil, dat is wat anders dan een babbelkous - en dan jegens alle mensen.

Zo wordt het dus thuis, in de gemeente, op het werk en overal. Niet oordelen, zich over iets uitspreken of actie voeren of verdeeldheid zaaien; stil en rustig zijn. En dan alle zachtmoedigheid - helemaal stil.

Het blijkt in de praktijk dat de meesten niet eens in een beetje zachtmoedigheid geloven, ze zijn helemaal niet een beetje zachtmoedig. Het allerergst is het gesteld met de dames, met uiterst weinig uitzonderingen. Hun mond ratelt als tromgeroffel. Niet op de samenkomst natuurlijk, dat mogen ze niet, maar in het dagelijks leven. Het is haast geen ogenblik stil, waar dames bijeen zijn. Zij zijn pas echt gelukkig als ze maar luid babbelen. Ze vinden het triest worden als het stil is. Hoe moet in dat lawaai alle zachtmoedigheid een plaats vinden? Door in Gods woord te geloven.

We kunnen het wensen zoveel we willen, daar komt niets van terecht. We worden niet door wensen behouden, nee, door geloof, door geloof alleen, door niets anders. En dan door niets anders te geloven dan wat geschreven staat, door precies datgene te geloven wat geschreven staat: alle zachtmoedigheid bewijzen jegens alle mensen. Voortdurend dus, in alle situaties die kunnen optreden: stil thuis en stil buiten, stil in de auto en stil in de trein, overal. Alle zachtmoedigheid bewijzen jegens alle mensen.

Toen ik met de trein hierheen kwam, zat daar een hele groep belijdende christenen bij elkaar. Ze maakten aan één stuk door een heidens kabaal van het ergste soort. En ze trokken heel onaangenaam de aandacht, want ze waren allemaal in uniform. Aan één stuk door was het geen ogenblik stil, urenlang, louter lawaai, louter gezwets en gebazel en goddeloos gelach.

Zo waren zij dus, maar o wee wanneer het met ons ook zoiets is. De zusters hebben wel een extra schriftwoord, een extra bevel om zich met een stille zachtmoedige geest te tooien, alle zachtmoedigheid jegens alle mensen te bewijzen. Overal dus, aan één stuk door, en dan in alle stilte een nuttig en goed woord zeggen, nu en dan. Ja, dit is een wonderbaar licht, ik kan het niet anders noemen. Op een nacht kreeg ik dat, niet zo lang geleden.

Ik heb slechts enkele schriftplaatsen nageslagen. Er staat bijvoorbeeld: alle geduld en alle lankmoedigheid - alle. Dus geduld zonder einde, zonder beperking, ongeacht hoe lang we moeten wachten, de hele tijd even stil en zachtmoedig. Dat moest bewezen worden aan alle mensen.

En dat is niet triest, het is niet triest om stil en zachtmoedig te zijn. Het is bijna de hemel op aarde. Het is niet triest Gods woord lief te hebben en Gods woord te geloven en Gods woord te houden en Gods woord te leven, dat is het meest verrukkelijke van alles wat er bestaat. Dat is de hemel op aarde. En succes hiermee, allemaal.

Dat gebeurt slechts op één manier: alleen goed lezen, en dan erin geloven precies zoals het er staat, en het dan uit alle macht zoeken. Bid erom en geloof dat u krijgt waar u om bidt, want dan krijgt u het, anders niet. Van harte succes gewenst allemaal. Op die manier een wedstrijd houden om het hele woord van God te geloven, dan wordt het in onszelf waar, zodat alle mensen het wel moeten zien.en horen en merken - alle zachtmoedigheid bewijzen aan alle mensen.

Daar ligt geen enkel verlies in, alles is louter winst, louter voordeel - zo zijn we een lichtend voorbeeld ter navolging voor anderen. Dan wordt het tot veel nut en profijt ook voor hen, als ze ontvankelijk zijn. We kunnen de mensen niet door dreigementen de behoudenis opdringen, ieder persoonlijk moet zelf ontvankelijk wezen, er zelf zin in hebben. Er staat ergens dat Paulus voor hen bad dat God hen met alle lust tot het goede mocht vervullen, dus op alle gebieden, alle lust.

Ieder kan daarmee vervuld worden, wie dan ook, en dan gaat het ware gezegde in vervulling: De lust drijft tot de arbeid. Dat is een kolossale waarheid, absoluut allesomvattend. Dat geldt voor alle dingen, zowel voor aardse als voor goddelijke. Waar iemand geen lust toe heeft, waar iemand geen grote lust toe heeft, daar komt niets van terecht, of het nu om het aardse gaat of om iets geestelijks. We kunnen hier in de wereld toch geen miljonair worden door luiheid, door nergens zin in te hebben, Het is absoluut allesomvattend, uitzonderingen bestaan niet. De lust drijft tot de arbeid.

Nu hoop ik dat hier flink wat lust is ontstaan. En wij hebben toch het schriftwoord: Alles is mogelijk voor God, alles is mogelijk voor wie gelooft, u geschiede naar uw geloof. Het is allemaal een persoonlijke zaak tussen de enkeling en God. Ik moet in God en Gods woord geloven, dan geschiedt het met mij, en niemand is er die dat kan verhinderen, niemand is er die dat kan verstoren. Alles bij elkaar is het afhankelijk van de directe verbinding tussen ieder persoon en God.

Ja, van harte succes gewenst, allen en iedereen. Maak er een wedren van om gelovig te worden. Amen.





Geen moeilijkheden -

middagsamenkomst Stavanger 18 januari 1976


Willen zij die de concordantie bij zich hebben het woord “verdrukking” opslaan? Daar zien we heel wat schriftplaatsen. We hebben o.a. het woord: “Wij moeten - wij moeten - door vele verdrukkingen het Koninkrijk Gods binnengaan.”



Wilt u het woord “beproeving” opslaan? Ik wil opnieuw sterk aanraden om de concordantie veel te gebruiken, niet alleen maar om een schriftplaats te vinden, die u niet weet te staan - daarvoor is de concordantie uitgegeven - maar dat is niets vergeleken met de bovenmate nuttige, krachtige en alzijdige uitwerking die het heeft, dat over allerlei onderwerpen de teksten bij elkaar staan, en alles staat alfabetisch gerangschikt. Daar staan praktisch alle schriftplaatsen uit de Bijbel die handelen over een bepaald onderwerp. Dan kan immers iedere domoor, zelfs de allerdomste, begrijpen dat het buitengewoon nuttig is, al die teksten over één onderwerp door te lezen. Zo worden allerlei zaken van alle kanten belicht. U kunt lezen over wat u wilt - lees over geloof, lees over liefde, lees over wat u maar wilt - u krijgt het alzijdig belicht, zo kunt u alles met elkaar vergelijken. Dan krijgt u het juiste bijbelse begrip over allerlei zaken.



Ja daar ziet u, dat ook onder “beproeving” heel wat schriftplaatsen staan. En het zijn de verdrukkingen die de beproevingen bewerken. Verdrukkingen en beproevingen behoren tot de nuttigste dingen die in het hele christenleven te vinden zijn, omdat al deze verdrukkingen en al deze beproevingen ons met volkomen duidelijkheid aantonen hoe het er met ons voorstaat en ons het overtuigend bewijs daarvan leveren. Als we in verdrukkingen en beproevingen komen, dan wordt merkbaar hoeveel we hebben en hoe weinig we hebben en wat we niet hebben. We krijgen een volkomen overtuigend bewijs van onze ware toestand.



Sla nu op het woord “moeilijkheid”. Tel op hoeveel schriftplaatsen er staan over moeilijkheden. Bent u klaar met tellen? - Dat woord staat er helemaal niet in!1 Er is niets in de Bijbel te vinden wat 'moeilijkheden' genoemd wordt, ook niet moeilijkheid in het enkelvoud. Het woord moeilijk staat er wel, maar niet moeilijkheden. De waarheid is dus, dat God ons geen moeilijkheden zendt.



We kunnen vragen: Zijn verdrukkingen dan geen moeilijkheden? Nee, verre van dat! Ze zijn een hulp om te zien hoe het er met ons voorstaat. We worden beproefd en we komen in beproevingen. Zijn dat dan geen moeilijkheden? Nee, verre daarvan! Ze zijn alleen maar hulp, ze zijn alleen maar hulp om te zien hoe het met ons gesteld is.



En toch spreken de mensen over hun moeilijkheden. Sommigen hebben moeilijkheden met hun echtgenoot of echtgenote, sommigen met broeder die en anderen met zuster die… Maar we maken ze zelf. Er bestaan geen andere moeilijkheden voor iemand van ons, dan die we zelf maken; we fabriceren de moeilijkheden zelf. En dat doen we door de situatie, waarin we komen, verkeerd te nemen. Dat is onze fout. Dat is iets wat wij gedaan hebben. Het is toch niet iets wat God gedaan heeft, dat wij die situatie verkeerd opvatten… Of is dat wel zo? Is het de schuld van God, dat wij die verkeerd opvatten? Nee, dat is iets wat we zelf doen, doordat we niet zo reageren als de Bijbel ons leert. En de Bijbel leert ons in alle mogelijke soorten situaties hoe we naar Gods wil moeten reageren. En als we dat doen, zijn er nooit moeilijkheden te vinden.



U hebt mij toch niet vaak horen spreken over mijn moeilijkheden? Hebt u de keren geteld? U hebt nog nooit horen praten over mijn moeilijkheden! Ik heb er geen! Maar verdrukkingen en beproevingen, dat zien we in de concordantie, die hebben we veelvuldig - en wij moeten door vele verdrukkingen het Koninkrijk Gods binnengaan. We moeten grondig worden beproefd, grondig, grondig. Wat onbeproefd is, deugt niet! Zelfs in de wereld, in het materiële bijvoorbeeld, alle materialen waarmee men bouwt, worden beproefd. Iets maken van onbeproefde materialen is immers pure dwaasheid.



Gods woord is ons richtsnoer! U moet niet protesteren of proberen dit weg te redeneren. Overvloedig verdrukkingen en beproevingen, dat is één en hetzelfde. Geen moeilijkheden! Er komen nooit moeilijkheden; wij maken de moeilijkheden zelf. Als iemand dan spreekt over zijn moeilijkheden, dan zegt hij van zichzelf dat hij het fout genomen heeft, dan zegt hij: ik heb verkeerd gereageerd, ik heb het helemaal fout genomen. Men is zelf zo'n 'moeilijkhedenfabriek': men fabriceert moeilijkheden aan de lopende band.



Laten we 2 Kor. 4:16-18 lezen: “Daarom verliezen wij de moed niet, maar al vervalt ook onze uiterlijke mens…” - dat is niet iets ergs, om zich druk over te maken, die zal vroeg of laat toch vervallen - “…nochtans wordt de innerlijke van dag tot dag vernieuwd.” Hebt u ooit zo iets heerlijks gehoord? Onze inwendige mens wordt van dag tot dag vernieuwd, terwijl onze uitwendige mens vervalt.



En dan staat er verder: “Want de lichte last der verdrukkingen...,” waar we zoveel van moesten hebben - “Want de lichte last der verdrukkingen...,” nu komt het heerlijke: “…van een ogenblik...” Er zijn dus geen langdurige verdrukkingen te vinden. Dat staat er. Onze verdrukkingen zijn kort van duur.



Dat wij het zo aanvoelen dat ze langdurig zijn, dat is onze verkeerde manier om erop te reageren. Ze duren niet lang, staat hier, ze zijn kort van duur. We moeten toch buigen voor Gods woord. Zelfs al duren ze 30 jaar, dan nog is het als niets te rekenen in vergelijking met de eeuwigheid, ze zijn kort van duur, naar Gods maatstaf dus. Het is heel nuttig om hier te vergelijken: zo en zoveel jaar en dan de eeuwigheid. Hoeveel keren langer is de eeuwigheid, denkt u? Bent u goed in rekenen? Nee, dat is niet te vergelijken. Als wij niet langer leven dan ongeveer 100 jaar, dan is het als niets te rekenen. Wij moeten niet de Bijbel veranderen, maar zelf moeten wij veranderd worden naar wat in de Bijbel staat, door erin te geloven. We moeten alles opgeven wat we zelf vinden of menen, dat is alles bij elkaar alleen maar domheid. Het enig juiste is wat in de Bijbel staat.



“Want de lichte last der verdrukkingen van een ogenblik...” Ja, het betekent niets, als het zo kort van duur is, dat het hoogstens 100 jaar kan duren - en verder: “licht”.



Wat staat hier? Is dat een drukfout? Een veelheid van verdrukkingen en beproevingen en dat alles bij elkaar is licht. Ja, maar u ervaart ze als zwaar! Ja, dat hebt u zelf gedaan. Dat hebt u zelf gefabriceerd door verkeerd te reageren, door niet te geloven in wat hier geschreven staat, maar integendeel te geloven in wat u zelf vindt en voelt.



Wat wij vinden en voelen, is fout! Ik denk nu aan een uitdrukking die in een natuurkundeboek stond. Er stond dit: “Het menselijk lichaam is niet geschikt als thermometer!” Daarvoor heeft men thermometers.



Hierover bestaan veel grappige geschiedenissen. Ik herinner me dat br. J.O. Smith vertelde, dat een dikke dame de coupé van de trein binnenkwam waarin hij zat. Ze was behoorlijk dik gekleed: “O, heden, nee, wat is het hier warm! Doe het raam open,” zei ze. “O, beslist niet,” zei Smith, “het is hier behaaglijk.” Voor haar was het natuurlijk warm. Ze maakte het zelf warm met alles waarmee ze zich gekleed had, en toen meende ze dat de lucht in de coupé zo warm was. Het is verschrikkelijk hoe ellendig wij zijn! We zijn ermee bezig zelf moeilijkheden te fabriceren, en hiermee en hierdoor verwerpen we Gods woord; verwerpen we de waarheid. Zij verwierp de waarheid: het was niet waar, dat het zo warm was; zij had zich te dik ingepakt.



“Want de lichte last der verdrukking…” - dat is niet een enkele verdrukking, dat is alles bij elkaar, al onze verdrukkingen, al onze beproevingen zijn kort van duur en allemaal samen zijn ze licht - en dat niet alleen, maar allemaal samen “…bewerken ze voor ons een alles verre te boven gaand eeuwig gewicht van heerlijkheid, daar wij niet zien op het zichtbare, maar het onzichtbare; want het zichtbare is tijdelijk, maar het onzichtbare is eeuwig.” Klinkt dat moeilijk? Een eeuwig gewicht van heerlijkheid, alles verre te boven gaand! Klinkt dat nu zo verschrikkelijk? Ja, dit is de waarheid! Al het andere is leugen!



We moeten kwaad met goed vergelden, staat er. Ja, het kwade dat wij ontmoeten, dat zijn dus de verdrukkingen, dat zijn de beproevingen, en als ik die vergeld met goed, dan gaat het goed met mij, ja, bijzonder goed! Dan ben ik immers gelukkig, dan ben ik immers overgelukkig, dan heb ik zo gereageerd als de Schrift zegt.



Maar het meest gebruikelijk is: ermee bezig zijn hoe verschrikkelijk het kwade is dat mij is aangedaan, hoe vreselijk het was, hoe iemand zoiets kan doen? Dat stond er toch niet geschreven? Vergeld kwaad met goed, stond er. En het is niet onprettig om iets goeds te doen! Nee toch? Natuurlijk niet! Men spreekt van moeilijkheden, wanneer men iets kwaads ontmoet. Maar die heb ik zelf gemaakt, dus door het zo totaal verkeerd op te vatten, door dat kwaad precies tegenovergesteld op te vatten aan wat geschreven staat. Men fabriceert moeilijkheden aan de lopende band als men het zo opvat.



Wat mijzelf betreft moet ik zeggen: Er zijn geen moeilijkheden in mijn leven! Meerdere tientallen jaren lang geen moeilijkheid, niet één moeilijkheid. En dat betekent dus, dat ik genade heb gekregen om te geloven wat geschreven staat en zo te reageren als de Schrift zegt. Kwaad ontmoeten en met goed vergelden! Dan gaat het mij bijzonder goed! Dan heb ik de hemel op aarde! En dat noemen we geen moeilijkheden. En iedere keer is het kort van duur en iedere keer is het licht. Denk u eens in, hoe goed we het dan hebben.



We moeten die 'moeilijkhedenfabriek' sluiten. We zijn dus zelf fabrikant. Het is een treurig soort fabriek! Ik geloof niet, dat die veel winst zal opleveren. Dat is toch niet iets waar de eigenaar van een fabriek mee bezig is: fabricage van moeilijkheden? Nee, ze fabriceren iets wat winst oplevert, iets waar ze veel geld mee kunnen verdienen.



Het is vele jaren geleden, in mijn prille jeugd, dat ik getuigenis aflegde, dat indien ik getrouwd zou zijn met, wat de mensen overdreven en 'heks' noemen, dan zou ik het bijzonder goed hebben samen met deze heks. Het goede zou niet daarin bestaan, dat zij een heks was, maar daarin dat ik dat met goed zou vergelden, en niets is aangenamer dan dat. Ik meende dit letterlijk, en ik heb het de hele tijd gemeend en meen het nog steeds. Dit betekent niet dat men met opzet een dame ten huwelijk moet vragen, die een 'heks' is. Nee, maar als ik had geloofd dat het een engel was en dan bleek het een heks te zijn, ja dan is het de kunst om het samen met haar goed te hebben. En ik heb lange ervaring onder de broeders en zusters, tamelijk lang en rijk.



Er zijn enkele broeders die een zogenaamde 'heks' als vrouw hebben en die eraan ten onder gaan; ze spelen het niet klaar. Maar er zijn er een paar die het klaarspelen: Hier hebben we een fabelachtig voorbeeld van gehad in Bergen, vele jaren geleden. Daar was een broeder, die het buitengewoon goed deed. Deze vrouw was ronduit gezegd vol van de duivel, en hij kwam er uitmuntend doorheen. Hij stierf als eerste, en zij kwam bij hem aan zijn sterfbed op het allerlaatste en spuwde haar duivelse rommel over hem uit, terwijl hij op sterven lag, zo erg was het. Hij kwam er volmaakt doorheen.



Maar er zijn vele broeders die het opgegeven hebben, die eraan ten onder gegaan zijn dat ze een zogenaamd onmogelijke vrouw hebben. Die hebben niet geloofd in wat we hier gelezen hebben: kort van duur en licht! - En dat niet alleen, maar het brengt een eeuwig gewicht van heerlijkheid, alles verre te boven gaand, in grote hoeveelheden, als we goed reageren.



Niemand kan dit op een andere wijze, dan door een levend geloof in Gods woord te krijgen. Maar dan moet u goed lezen, dan moet u het niet zo druk hebben, u moet hier diep over nadenken, u moet erbij stil staan, u moet zich erin verdiepen en nauwkeurig acht slaan op wat geschreven staat, en er dan in geloven als een klein kind. Dit is zo duidelijk, zo duidelijk, dat ik het niet met zo sterke woorden kan zeggen als eigenlijk gerechtvaardigd was.



Lees zelf, lees dit schriftwoord urenlang, lees het dagelijks! Leg hier een bladwijzer bij en lees het, lees, lees en lees weer! De kunst is om heel nauwkeurig te zien wat er staat en er met jezelf over te spreken, totdat het geloof komt.



Anders gezegd in alledaagse woorden: alles wat op onze weg komt is louter voordeel, alleen maar inkomsten! Wij worden rijker en rijker aan heerlijkheid, stond er, en die gaat alles verre te boven, als wij het geloven en ons er naar richten.



Het woord moeilijkheden komt helemaal niet voor in de Bijbel, zelfs niet het woord moeilijkheid in het enkelvoud. Daarentegen wel het woord moeilijk, en dat is veelbetekenend, want het moeilijke is om op de juiste wijze te reageren; het moeilijke is om het precies zo te geloven als geschreven staat. Maar moeilijkheden die anderen dus veroorzaken, nee, er bestaat niet iets wat zo heet. Dat is leugen, dat.is een brutale leugen.



Wat doet men dan eigenlijk in zijn ongeloof aan het Woord? Men plaagt zichzelf, en dan werkt het ook door bij anderen die geen volkomen overwinning hebben; en daar zijn er velen van! Men plaagt dus zowel zichzelf als zijn medemensen! Men is ronduit een plaaggeest door zijn ongeloof, doordat men niet nauwkeurig leest en niet nauwkeurig gelooft zoals het geschreven staat, want dan krijgt men het zoals het geschreven staat. Dat wat er staat is waar - het maakt niet uit wat u ervan vindt, of denkt of voelt of wat de meerderheid denkt, ja wat ze allemaal denken; wat geschreven staat is waar! Basta! Daar staat de waarheid!



“Daarom verliezen wij de moed niet, maar al vervalt ook onze uiterlijke mens, nochtans wordt de innerlijke van dag tot dag vernieuwd…” niet een enkele keer, nee - “…van dag tot dag.” “Want…” - nu komt de reden - “Want de lichte last der verdrukking van een ogenblik bewerkt voor ons een eeuwig gewicht van heerlijkheid,” en wel in een geweldige hoeveelheid: “alles verre te boven gaand.” Dus in zeer grote, reuzegrote hoeveelheden wordt heerlijkheid bewerkt.



En dat betekent dus, dat wanneer men het zo heeft, dan heeft iemand het geweldig fijn, aan één stuk door, en niets wat gebeurt, geen persoon en geen enkel ding, kan verstoren dat wij het geweldig fijn hebben, juist omdat wij goed reageren, omdat wij geloven wat geschreven staat en daarnaar leven.



En dit is ook in overeenstemming met Rom. 8:28. Indien wij God liefhebben, dan werkt alles, alles samen ten beste voor ons. Hier kan toch niemand ontevreden mee zijn, hier kan toch niemand iets op tegen hebben, dat alles samenwerkt ten beste voor ons? Dat kan toch geen moeilijkheid zijn, dat noemen we toch geen moeilijkheden! Noemen we dat moeilijkheden? Nee, moeilijkheden, dat zijn de verwarringen en verwikkelingen die we zelf maken, door ons niet naar het Woord te richten, door geen levend geloof in het Woord te hebben, zodat we ons ernaar richten.



Nu, van harte succes gewenst met een leven zonder wat voor soort van moeilijkheden ook, zelfs niet bij uitzondering een enkele keer - helemaal afgelopen, klaar, opgehouden, uitgeroeid! Succes ermee!



In ieder geval moet iedereen begrijpen, dat wanneer men zo het leven neemt, dan moet dat iets geweldig heerlijks wezen. Succes hiermee allemaal, ieder persoonlijk, ook als hij vindt dat hij de grootste stumper is, die op twee benen rondloopt, dan is het ten volle mogelijk. Het maakt niets uit hoe verkeerd we ook geweest zijn, hoeveel moeilijkheden en tumult we ook gemaakt hebben voor onszelf en anderen. De vraag is hoe het eindigt. - “Eind goed, al goed,” zegt een spreekwoord, en dat is zo waar als het maar zijn kan. Zoals het eind is, zo zal het immers blijven. Niet zoals het geweest is.





* * *





1 zie voetnoot 1 in de toespraak “Geen moeilijkheden” van 19 november 1975





