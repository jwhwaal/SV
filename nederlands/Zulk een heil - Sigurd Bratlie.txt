Woord vooraf



De brief aan de Hebreeën is een bijzondere brief. De apostel die deze brief geschreven heeft, noemt deze 'een woord van vermaning'. Het grootste deel van dit boek is geschreven met deze brief als achtergrond. Daarom zijn citaten uit Hebreeën alleen aangeduid met hoofdstuk- en versnummer. Verwijzingen naar andere bijbelboeken zijn op de gebruikelijke wijze aangeduid.

In de brief aan de Hebreeën zien we hoe groot Jezus is, die ons het evangelie heeft gebracht. Hij is de afstraling van Gods heerlijkheid, de erfgenaam van alles. Hij is de eerstgeborene van de broeders, boven hen gezalfd met vreugdeolie. Hij heeft het nieuwe verbond tot stand gebracht om ons volkomen te behouden, en heeft een nieuwe en levende weg tot in het heiligdom voor ons ingewijd.

In dit boek zullen we veel lezen over Gods eniggeboren Zoon, die geopenbaard is in vlees en bloed zoals van de kinderen - van ons. Daarom laat het boek ook het licht schijnen op de geest van de antichrist, die deze waarheid heeft weggeredeneerd en daarmee tevens het heil en de hoop, die Jezus ons heeft gebracht.

De bedoeling van dit boek is geloof en verlossing te brengen aan allen die een hemelse roeping hebben. 1 Joh. 4:1-3 en 2 Joh. :7-8. Het verdient aanbeveling de bijbelverwijzingen na te lezen.

Noot vertalers: bij bijbelverwijzingen is gebruik gemaakt van de NBG bijbelvertaling of, waar dat gewenst leek, van de Noorse bijbelvertaling, en wel zonder dat dit daarbij uitdrukkelijk is vermeld.





“Merk dan op hoe groot deze is”




Hebreeën 1 en 7

“Nadat God eertijds vele malen en op vele wijzen tot de vaderen gesproken had in de profeten, heeft Hij nu in het laatst der dagen tot ons gesproken in de Zoon.” Hst. 1:1.

Een groter en waardevoller iemand had God niet kunnen zenden. En dat wil weer zeggen dat God geen rijkere boodschap aan de mensen te geven had, dan die waarmee Hij gekomen is. Alles wat engelen in het Oude Testament door profeten hebben gesproken is geweldig waardevol, maar het is niet te vergelijken met wat God door zijn Zoon heeft laten verkondigen.

Alles wat tevoren gebeurd is, dient als voorbeeld voor ons en is opgetekend als waarschuwing voor ons, over wie het einde der eeuwen gekomen is. 1 Kor. 10:11. Als het einde der eeuwen - de eindtijd - kunnen we dus beschouwen de tijd vanaf Jezus tot aan de voleinding.

In hst. 11 lezen we hoe de ouden door het geloof dingen hebben bereikt, die voor mensen onmogelijk zijn. Zij zijn voorbeelden voor ons in trouw, terwijl zij niet de volmaaktheid bereikt hebben, waarvan de profeten hadden getuigd dat die door de Zoon zou komen. Maar die hebben zij uit de verte begroet, en zij hebben beleden dat zij vreemdelingen en bijwoners waren op aarde. Zij hebben ook voor hun geloof moeten lijden, zonder het beloofde te bereiken, “daar God iets beters met ons voorhad, zodat zij niet zonder ons tot de volmaaktheid konden komen.” Hst. 11:40.

Over deze volmaaktheid - het heil waarmee Jezus gekomen is - hebben de profeten gesproken, hoewel zij wisten dat ze daarmee niet zichzelf dienden, maar ons. 1 Petrus 1:10-12. Toch wilden ze alle lijden aanvaarden, zonder van bevrijding te willen weten. Daarmee hebben zij ook deel gekregen aan een betere opstanding, zij zijn vrienden van de bruidegom geworden. Joh. 3:29.

Het heil waarmee Jezus is gekomen, bewerkt dat wij Jezus als bruidegom verwerven - en de bruid is natuurlijk veel groter en waardevoller voor de bruidegom dan zijn vrienden. Fil. 3:7-10.

“Daarom dan, laten ook wij, nu wij zulk een grote wolk van getuigen rondom ons hebben, afleggen alle last en de zonde, die ons zo licht in de weg staat, en met volharding de wedloop lopen, die vóór ons ligt. Laat ons oog daarbij alleen gericht zijn op Jezus, de leidsman en voleinder des geloofs die, om de vreugde welke vóór Hem lag, het kruis op zich genomen heeft, de schande niet achtende, en gezeten is ter rechterzijde van de troon Gods.” Hst. 12:1-2.

Als wij nu zulke getuigen om ons heen hebben, die trouw lijden hebben doorstaan voor een geringere roeping dan de onze, hoeveel te meer zullen wij dan trouw zijn in ons lijden om onze veel hogere roeping te bereiken!

Zij zijn rondom ons, staat er. Ja, er staat dat wij tot hen genaderd zijn, en tot nog veel meer: “Maar gij zijt genaderd tot de berg Sion, tot de stad van de levende God, het hemelse Jeruzalem, en tot tienduizendtallen van engelen, en tot een feestelijke en plechtige vergadering van eerstgeborenen die ingeschreven zijn in de hemelen, en tot God, de Rechter over allen, en tot de geesten der rechtvaardigen die de voleinding bereikt hebben, en tot Jezus, de middelaar van een nieuw verbond, en tot het bloed der besprenging, dat krachtiger spreekt dan Abel!” Hst. 12:22-24.

Wat we hier allemaal lezen, dat is niet iets wat passief is of slaapt. Het is een levende geesteswereld, levendig geïnteresseerd in de voltooiing van Gods verlossingswerk, waaraan wij deel moeten krijgen. Met andere woorden: zij zijn levendig geïnteresseerd in ons, die de hemelse roeping hebben.

Jezus zelf “verschijnt ons ten goede voor het aangezicht Gods,” “daar Hij altijd leeft om voor ons te pleiten.” Hst. 9:24, 7:25. En Hij wordt de “borg van een beter verbond” genoemd. Hst. 7:22. Daardoor bereiken allen, die geloven en voor de hemelse roeping willen lijden, hun doel. Als we dat niet bereiken, is daar geen verontschuldiging voor.





Hoe groot is Hij dan?




“…die Hij gesteld heeft tot erfgenaam van alle dingen ... de afstraling van zijn heerlijkheid en de afdruk van zijn wezen, die alle dingen draagt door het woord zijner kracht, heeft, na de reiniging der zonden tot stand gebracht te hebben, zich gezet aan de rechterhand van de Majesteit in den hoge.” Hst. 1:2-3. Zo groot is Hij.

Hij was Gods eniggeboren Zoon. “Want alzo lief heeft God de wereld gehad, dat Hij zijn eniggeboren Zoon gegeven heeft, opdat een ieder die in Hem gelooft, niet verloren ga, maar eeuwig leven hebbe.” Joh. 3:16.

“…die in de gestalte Gods zijnde, het Gode gelijk zijn niet als een roof heeft geacht, maar zichzelf ontledigd heeft en de gestalte van een dienstknecht heeft aangenomen, en aan de mensen gelijk geworden is.” Fil. 2:5-9.

Dat Hij het Gode gelijk zijn niet als een roof heeft geacht - Hij was immers de enige erfgenaam - houdt in dat Hij broeders wilde krijgen, die ook deel zouden krijgen aan de goddelijke natuur en zijn mede-erfgenamen zouden worden. Deze mogelijkheid - dit heil - heeft Hij tot stand gebracht terwijl Hij op aarde was.

Van Hem is, toen Hij hiermee gereed was, geschreven: “wanneer Hij wederom de eerstgeborene in de wereld brengt, spreekt Hij: En Hem moeten alle engelen Gods huldigen.” Hst. 1:6. Hier zien we dat Hij de 'eerstgeborene' wordt genoemd.

Verder staat er van de Zoon: “Uw troon, o God, is in alle eeuwigheid en de scepter der rechtmatigheid is de scepter van zijn koningschap. Gerechtigheid hebt Gij liefgehad en ongerechtigheid gehaat; daarom heeft u, o God, uw God met vreugdeolie gezalfd boven uw medebroeders.” Hst. 1:8. Hier zien we dat Hij wel broeders heeft; maar Hij is de eerstgeborene, en Hij heeft het werk volbracht waardoor wij in waarheid zijn broeders kunnen worden.

Dit was zo enorm belangrijk voor Hem, dat Hij, zodra Hij uit de dood was opgestaan, zei: “Ga naar mijn broeders en zeg hun: Ik vaar op naar mijn Vader en uw Vader, naar mijn God en uw God.” Joh. 20:17. We lezen ook hoezeer Hij ervan gegrepen was broeders te krijgen: “Uw naam zal ik aan mijn broeders verkondigen, in het midden der gemeente zal ik U lofzingen.” Hst. 2:12.

We lezen ook de heerlijke beloften die Hij aan zijn broeders geeft: “Wie overwint, hem zal ik geven met mij te zitten op mijn troon, gelijk ook ik heb overwonnen en ben gezeten met mijn Vader op zijn troon.” Openb. 3:21.

Nu is de grote vraag of het voor ons even belangrijk is als voor Hem, dat wij zijn broeders zijn; of wij alles in de wereld voor vuilnis achten om Hem te winnen!

Johannes geeft ons een vermaning die wij uitermate nodig hebben: “Zie, welk een liefde ons de Vader heeft gegeven, dat wij kinderen Gods genoemd worden, en wij zijn het ook.” Het is dus niet een 'alsof', het is niet zo dat we alleen maar zo genoemd worden, als zodanig beschouwd worden. Nee, we lazen: “Wie overwint, gelijk ook ik heb overwonnen.” Wij zullen in waarheid zijn broeders zijn. “Daarom kent de wereld ons niet, omdat zij Hem niet kent.” Ervaren we dit bewijs, dan hebben reden om blij te zijn. Wij hebben de vermaning heel hard nodig: “Zie, welk een liefde ons de Vader heeft gegeven!” 1 Joh. 3:1.





Hoe heeft Hij dit heil voor ons mogelijk kunnen maken?




Hij heeft dit niet kunnen doen terwijl Hij in de hemel was. Nee, Hij moest zichzelf ontledigen van het aan God gelijk zijn en aan de mensen gelijk worden, en in zijn wandel als mens bevonden worden, en zichzelf vernederen zodat Hij gehoorzaam werd tot de dood, ja tot de dood van het kruis. Fil. 2:8. Dat gebeurde als volgt:

“Daar nu de kinderen aan bloed en vlees deel hebben, heeft ook Hij op gelijke wijze daaraan deel gekregen, opdat Hij door de dood hem, die de macht over de dood had, de duivel, zou onttronen, en allen zou bevrijden, die gedurende hun ganse leven door angst voor de dood tot slavernij gedoemd waren.” Hst. 2:14-15. Dit kon Hij dus niet doen op een andere manier. Het moest op deze manier gebeuren.

En als het nu zo is dat Jezus, door deel te krijgen aan vlees en bloed zoals wij, door de dood de macht van de duivel kon tenietdoen, is het er de antichrist natuurlijk om te doen deze waarheid en dit werk voor de mensen uit te roeien. En dat is de geest van de antichrist ook in hoge mate gelukt.

Vandaar dat de apostel de volgende waarheid als toetssteen heeft gegeven of een profeet waar of vals is: “Hieraan onderkent gij de Geest Gods: iedere geest die belijdt dat Jezus Christus in het vlees gekomen is, is uit God, en iedere geest die Jezus (in het vlees gekomen) niet belijdt, is niet uit God. En dit is de geest van de antichrist, waarvan gij gehoord hebt dat hij komen zal, en hij is nu reeds in de wereld.” 1 Joh. 4:1-3. “Want er zijn vele misleiders uitgegaan in de wereld, die de komst van Jezus Christus in het vlees niet belijden. Dit is de misleider en de antichrist.” 2 Joh. :7.

Reeds in de tijd van de apostelen waren er veel van deze misleiders. Vandaag zijn de godsdienstige mensen zó misleid, dat ze geloven dat wij, als wij de waarheid verkondigen dat Jezus heeft deel gekregen aan vlees en bloed zoals wij, Hem daarmee verontreinigen. Daaraan zien we wat een verschrikkelijke misleiding de geest van de antichrist onder de mensen heeft teweeggebracht, waarmee hij de overwinning van Jezus over de duivel voor hen, en heel deze heerlijke verlossing, heeft tenietgedaan. En zo houden de mensen alleen maar vergeving van zonden over, wat men ook al voor de komst van Jezus had door dierenoffers en door de wet. Dus zonder de mogelijkheid om broeders van Jezus te worden.

“Want Hij die heiligt en zij die geheiligd worden, zijn allen uit één. Daarom schaamt Hij zich niet hen broeders te noemen.”

“Daar nu de kinderen aan bloed en vlees deel hebben, heeft ook Hij op gelijke wijze daaraan deel gekregen” enzovoort.

“Want over de engelen ontfermt Hij zich niet, maar Hij ontfermt zich over het nageslacht van Abraham. Daarom moest Hij in alle opzichten aan zijn broeders gelijk worden, opdat Hij een barmhartig en getrouw hogepriester zou worden bij God, om de zonden van het volk te verzoenen.” We zien: Hij kon op geen andere manier een barmhartig en getrouw hogepriester worden.

“Want doordat Hij zelf in verzoekingen geleden heeft, kan Hij hun die verzocht worden te hulp komen.” Hst. 2:18. Hier zien we weer: als Hij geen deel had gekregen aan vlees en bloed zoals het zaad van Abraham, had Hij niet verzocht kunnen worden zoals zij, en hun ook niet te hulp kunnen komen. Hst. 2:11-18. Dus we begrijpen wel waarom de geest van de antichrist deze waarheid zo krachtig tegenstaat!





Jezus als mensenzoon




'Mensenzoon' is Jezus' benaming van zichzelf, zie Matt. 8:20 en vele andere schriftplaatsen. En Paulus schrijft: “Want er is één God en ook één middelaar tussen God en mensen, de mens Christus Jezus.” 1 Tim. 2:5. Hij moest zich ontledigen van het aan God gelijk zijn en een mens worden om voor ons mensen een nieuwe en levende weg in te wijden tot in het heiligdom, een weg voor ons om deel te krijgen aan goddelijke natuur en zodoende in waarheid zijn broeders te worden. 2 Petrus 1:3-4.

Er bestaan veel zelfbedachte godsdienstige uitdrukkingen die niet in de bijbel staan. Eén ervan is: “Hij is waarachtig God en waarachtig mens.” Dat kan niet, want dan had Hij niet in geloof hoeven te wandelen, terwijl Hij de “beginner en voleinder des geloofs” is. Anderzijds kan men zeggen dat het wel waar is, want God heeft zijn Zoon gezonden.

Toen de Zoon gezonden werd, werd zijn geest gezonden; Hij heeft niet de gehele volheid Gods, die Hij bij de Vader had, meegenomen. Nee, Hij heeft zich ontledigd van het aan God gelijk zijn. Toen zijn geest werd geboren in een mensenlichaam, was die ontledigd. Er staat van Hem dat Hij “naar het vlees is gesproten uit het geslacht van David.” Rom. 1:1-4.

Het vlees met zijn hartstochten en begeerten is het voorhangsel, dat ons mensen verhindert Gods wil te doen. Die begeerten zijn ons te sterk, zodat we zondigen, al willen we nog zo graag Gods wil doen. Daarom heeft God zijn Zoon gezonden en ons het evangelie gebracht, de blijde boodschap. Die luidt: “Wandelt in de Geest, dan zult gij niet aan het begeren van het vlees voldoen.” Gal. 5:16. Dat heeft Jezus voor ons mogelijk gemaakt toen Hij mensenzoon was.

Als we het evangelie eenvoudig en kort moeten uitdrukken, vinden we dat in Rom. 1:1-4 “Paulus, een dienstknecht van Christus Jezus, afgezonderd tot verkondiging van het evangelie van God, dat Hij tevoren door zijn profeten beloofd had in de heilige Schriften - aangaande zijn Zoon, gesproten uit het geslacht van David naar het vlees; naar de geest der heiligheid door zijn opstanding uit de doden verklaard Gods Zoon te zijn in kracht, Jezus Christus, onze Here.”

Hoewel Hij dit vlees had - en wij weten dat er in het vlees geen goed woont - bewees de opstanding dat Hij niet gezondigd had. Hij is weergekeerd, niet besmet door het Davidsvlees dat Hij gehad had. Rom. 7:18. Dit houdt voor ons in, dat wij door het evangelie kunnen komen tot overwinning en tot hetzelfde leven als Hij had.

Van Jezus staat geschreven: “Boter en honing zal Hij eten, zodra hij het kwade weet te verwerpen en het goede te verkiezen.” Er is dus ook voor Hem een tijd geweest zoals voor andere kinderen, die niet weten wat ze kiezen moeten. Maar toen de tijd daar was, werden beproevingen en verzoekingen voor Hem tot overwinning, tot boter en honing. Jes. 7:15-16.

Er staat: wat de wet niet vermocht, vanwege het vlees, dat heeft God gedaan door zijn Zoon te zenden en de zonde in het vlees te veroordelen, opdat de eis der wet vervuld zou worden in ons, die niet naar het vlees wandelen, maar naar de Geest. Rom. 8:3-4.

Hier zien we duidelijk dat het doel van hetgeen in Jezus volbracht is, is: dat de eis der wet in ons vervuld wordt. We zien duidelijk welke mogelijkheden wij krijgen door de kennis van Jezus Christus zoals Hij was tijdens zijn dagen in het vlees. Toen Paulus deze kennis kreeg, werd al het andere waarmee hij zich beziggehouden had, voor hem alleen maar als vuilnis. Fil. 3:8. Zo lezen we ook dat wij door deze kennis met kostbare en zeer grote beloften begiftigd zijn, opdat we daardoor deel zouden krijgen aan de goddelijke natuur. 2 Petrus 1:3-4. Zo belangrijk is het om te belijden dat Jezus Christus in het vlees is gekomen, en even belangrijk is het voor de antichrist om dat weg te redeneren.

We hebben gelezen dat God de zonde in het vlees veroordeeld heeft. Jezus had daar dus zelf geen licht over. Dat licht moest Hij van de Vader ontvangen. Jezus is gehoorzaam geweest, Hij was geofferd en heeft zichzelf door de eeuwige Geest als een smetteloos offer aan God gebracht. Hst. 9:14. We zien dat Hij als mensenzoon ook geen kracht in zichzelf heeft gehad om zich te offeren, dat moest Hij doen door de eeuwige Geest. In deze zwakheid als mensenzoon heeft Hij geleerd een barmhartig hogepriester voor ons te worden.





De nieuwe en levende weg




“Daar wij dan, broeders, volle vrijmoedigheid bezitten om in te gaan in het heiligdom door het bloed van Jezus, langs de nieuwe en levende weg, die Hij ons ingewijd heeft door het voorhangsel, dat is zijn vlees, en wij een grote priester over het huis Gods hebben, laten wij toetreden met een waarachtig hart, in volle verzekerdheid des geloofs, met een hart dat door besprenging gezuiverd is van besef van kwaad, en met een lichaam dat gewassen is met zuiver water.” Hst. 10:19-22.

We weten, dat de oude weg voor de hogepriester om het heiligdom binnen te gaan, was met bloed van bokken en kalveren. Alleen de hogepriester mocht met het bloed naar binnen gaan, om voor de zonden van het volk verzoening te doen. Dat bloed heiligde hen, zodat zij naar het vlees gereinigd werden. Maar het bloed van Jezus reinigt ons geweten van dode werken om de levende God te dienen. Hier zien we het verschil tussen het oude verbond en het nieuwe, dat Jezus heeft tot stand gebracht.

Jezus zegt bij zijn komst in de wereld: “Slachtoffer en offergave hebt Gij niet gewild, maar Gij hebt mij een lichaam bereid; in brandoffers en zondoffers hebt Gij geen welbehagen gehad. Toen zei ik: zie, hier ben ik - in de boekrol staat van mij geschreven - om uw wil, o God, te doen. In de aanhef zegt Hij: Slachtoffers en offergaven, brandoffers en zondoffers hebt Gij niet gewild, noch daarin een welbehagen gehad, hoewel zij naar de wet gebracht worden. Doch daarna heeft Hij gezegd: Zie, hier ben ik om uw wil te doen. Hij heft het eerste op om het tweede te laten gelden. Krachtens die wil zijn wij eens voor altijd geheiligd door het offer van het lichaam van Jezus Christus.” Hst. 10:5-10.

Hier ging Jezus een verbond aan met de Vader, namelijk dat Hij de offers zou afschaffen waarin de Vader geen welbehagen had, en in plaats daarvan zijn lichaam zou offeren om Gods wil te doen. De zonde is immers afkomstig uit het lichaam. Wilde Hij met zijn lichaam Gods wil kunnen doen, dan moest er in dat lichaam een offer plaatsvinden. Daartoe moest de zonde die anders uit het lichaam voortkomt, in het lichaam gedood worden. Daarmee zou de duivel zijn aanknopingspunt voor verzoeking en verleiding verliezen.

Door de dood heeft Hij de duivel, die de macht over de dood had, tenietgedaan. Het is een geheel nieuwe dood geweest waarmee Jezus gekomen is, daarom heet die 'het sterven van Jezus.' 2 Kor. 4:10-11. Dat sterven moeten wij ook in ons lichaam omdragen, opdat ook het leven van Jezus zich in ons lichaam zal openbaren. Deze nieuwe weg heeft Jezus voor ons ingewijd, opdat wij die zullen gaan.





Jezus als voorloper




“…opdat door twee onveranderlijke dingen, waarbij het onmogelijk is dat God liegen zou, wij die de toevlucht ertoe genomen hebben om de hoop te grijpen die voor ons ligt, een krachtige aansporing zouden hebben. Haar hebben wij als een anker der ziel, dat veilig en vast is, en dat reikt tot binnen het voorhangsel, waarheen Jezus voor ons als voorloper is binnengegaan naar de ordening van Melchisedek hogepriester geworden in eeuwigheid.” Hst. 6:18-20.

Hebt u ooit gehoord van Jezus als voorloper? U zult wel vaker gehoord hebben dat Jezus de weg voor u is gegaan! Maar nu Jezus 'voorloper' wordt genoemd, moet Hij ook wel enkele navolgers hebben, anders zou dit geen betekenis hebben. De weg door het voorhangsel heeft Hij immers ingewijd voor ons, opdat wij Hem zouden volgen dus. En het voorhangsel, hebben we gelezen, is zijn vlees.

Wij hebben “de toevlucht ertoe genomen om de hoop te grijpen die voor ons ligt.” Welke hoop hebben wij dan gegrepen? Dat wij vrijgemaakt worden van de zonde in het lichaam, zodat uit ons lichaam niet meer de zonde voortkomt, maar de deugden van Christus, de vrucht van de Geest.

Hebben we op deze weg een begin gemaakt, dan zullen we niet beschaamd uitkomen, want Jezus heeft als 'mensenzoon' de weg voor ons ingewijd. Dat Hij binnen het voorhangsel is, is bewezen door de opstanding uit de doden. Daarom is die hoop vast verankerd, en het lijdt geen twijfel dat wie gelovig en waarachtig zijn, het zullen bereiken.

Jezus is “in alle dingen op gelijke wijze als wij verzocht geweest, doch zonder te zondigen.” We kunnen ook zeggen: zonder tekort te schieten, zonder het op te geven. “Laten wij daarom met vrijmoedigheid toegaan tot de troon der genade, opdat wij barmhartigheid ontvangen en genade vinden om hulp te verkrijgen te rechter tijd.” Hst. 4:15-16.

Als Hij in het uur van beproeving had gezondigd, tekort geschoten was, het opgegeven had, dan hadden wij die vrijmoedigheid niet gehad, die heerlijke hoop dat Hij ons genade kan geven om de beproeving te doorstaan zonder tekort te schieten of het op te geven, dus: in alles te zegevieren.

Als er lijden komt, worden we verzocht. Zo was het ook met Jezus. “Want doordat Hij zelf in verzoekingen geleden heeft, kan Hij hun die verzocht worden, te hulp komen.” Hst. 2:18. Dit is de hoop waartoe wij de toevlucht hebben genomen, en die is veilig en vast. Hij die onze voorloper is, is ook een barmhartig hogepriester en pleit voor ons.

Verzocht worden houdt in dat we de zonde die in het vlees woont, te zien krijgen en daardoor gelegenheid krijgen die te doden. Daarom schrijft Jakobus: “Houdt het voor enkel vreugde, mijn broeders, wanneer gij in velerlei verzoekingen komt, want gij weet dat de beproefdheid van uw geloof volharding uitwerkt.” Jak. 1:2-3.

Velen denken dat verzocht worden hetzelfde is als zondigen, maar hoe kon hij ons dan vermanen om verheugd te zijn? Nee, wij die in overwinning geloven, verwerven in de beproeving de kroon des levens, zoals verderop staat in vers 12: “Zalig is de man die in verzoeking volhardt, want wanneer hij de proef heeft doorstaan, zal hij de kroon des levens ontvangen, die Hij beloofd heeft aan wie Hem liefhebben.”

“Indien wij zeggen dat wij geen zonde hebben, misleiden wij onszelf en de waarheid is in ons niet.” 1 Joh. 1:8. En in 3:4-8 staat: “Ieder die de zonde doet, doet ook de wetteloosheid, en de zonde is wetteloosheid…” Dan doen we iets waarvan we weten dat het zonde is, we vallen in de verzoeking.

“…en gij weet dat Hij geopenbaard is opdat Hij de zonden zou wegnemen, en in Hem is geen zonde.” Kan Hij dan zijn werk in ons doen, dan komt er ook voor ons een eind aan het zondigen. Er staat immers verder:

“Een ieder die in Hem blijft, zondigt niet; een ieder die zondigt, heeft Hem niet gezien en heeft Hem met gekend.” Dat wil zeggen: wie in Hem is, houdt ermee op zonde te doen. Hij kent Jezus, onze barmhartige hogepriester, die te rechter tijd genade verleent om te overwinnen.

“Wie de zonde doet, is uit de duivel.” Zonde 'doen' is niet hetzelfde als in zonde vallen. Als we lopen, is het niet zo dat we een val 'doen'. We vallen per ongeluk. Maar wie de zonde 'doet', ligt in de zonde. Die is uit de duivel.

“Mijn kinderkens, dit schrijf ik u opdat gij niet tot zonde komt. En als iemand gezondigd heeft, wij hebben een voorspraak bij de Vader, Jezus Christus, de rechtvaardige, en Hij is een verzoening voor onze zonden.” 1 Joh 2:1-2. Maar het spreekt vanzelf dat wie niet de gezindheid heeft om met zondigen op te houden, zich niet kan troosten met Jezus als zoenoffer. Nee, hij is uit de duivel.

Hier begrijpen we uit dat zonde hebben niet hetzelfde is als zonde doen. Johannes spreekt zichzelf niet tegen. Als ik zeg dat ik geen zonde heb, is dat hetzelfde als dat ik zeg: “Ik heb geen vlees met hartstochten en begeerten, ik kan niet verzocht worden, ik heb geen eigen wil te doden.” Dan ben ik een leugenaar en is de waarheid niet in mij.

Nu zeggen velen dat zij van buitenaf verzocht worden, en zo geeft men de schuld van zijn slechtheid aan anderen. Maar Jakobus zegt: “Zo vaak iemand verzocht wordt, komt dit voort uit de zuiging en verlokking van zijn eigen begeerte.” Jak. 1:14. Als iemand de zuigende en verlokkende begeerte doodt, heeft hij niet gezondigd. Maar als de begeerte bevrucht wordt, zodat die mijn gezindheid gevangen neemt, mijn hart overwint, dan baart zij zonde. En als de zonde volgroeid is, brengt die de dood voort. Dan is het zover gekomen dat men zijn val probeert te verbergen, men gaat niet tot het licht om gereinigd te worden, en dan raakt de zonde volgroeid en brengt de dood voort.

“Zo is er dan geen veroordeling voor hen die in Christus Jezus zijn,” want dan leven wij niet naar het vlees, maar naar de Geest, “want de wet van de Geest des levens heeft mij in Christus Jezus vrijgemaakt van de wet der zonde en des doods.” Rom. 8:1-2.

Er staat niet dat Jezus in zondig vlees gekomen is, maar: “in een vlees aan dat der zonde gelijk, en wel om de zonde, de zonde veroordeeld in het vlees.” Rom. 8:3. Had Jezus naar het vlees geleefd, gevolg gegeven aan de begeerte in het vlees, dan had Hij zondig vlees gekregen. Maar integendeel, God gaf Hem licht en veroordeelde de zonde in het vlees. En Jezus was trouw in het nieuwe verbond en offerde zichzelf door de eeuwige Geest. Dit was de nieuwe dood, waardoor de macht van de duivel teniet werd gedaan.

Hierdoor waren er voor de zonde geen dierenoffers meer nodig. “Hij heft het eerste op om het tweede te laten gelden,” namelijk: met zijn lichaam Gods wil te doen. In dat lichaam heeft Jezus zijn ontwikkeling doorgemaakt, zijn vorming, en is Hij de voorloper geworden voor ons, die “bestemd zijn tot gelijkvormigheid aan het beeld zijns Zoons, opdat Hij de eerstgeborene zou zijn onder vele broederen.” Rom. 8:28-29.





Jezus' vorming tot hogepriester




“Want elke hogepriester die uit de mensen genomen wordt, treedt voor de mensen op bij God om gaven en offers te brengen voor de zonden. Hij kan tegemoetkomend zijn jegens de onwetenden en dwalenden, daar hij ook zelf met zwakheid omvangen is, die hem verplicht evenzeer als voor het volk, voor zichzelf offers te brengen. En niemand matigt zichzelf die waardigheid aan, doch men wordt ertoe geroepen door God, zoals immers ook Aäron. Zo heeft ook Christus zichzelf niet de eer toegekend hogepriester te worden, maar Hij die tot. Hem sprak: Mijn Zoon zijt Gij, Ik heb u heden verwekt, zoals Hij ook op een andere plaats spreekt: Gij zijt priester in eeuwigheid naar de ordening van Melchisedek.” Hst. 5:1-6.

Bij God en in zijn Koninkrijk is geen huichelarij, geen 'doen alsof'. Alles is waarachtig, rechtvaardig en echt. Jezus is niet aangesteld tot hogepriester omdat Hij Gods Zoon was, en ook niet om die reden uit de doden opgewekt. Ook heeft Hij niet het vlees van Adam vóór de zondeval gekregen en is Hij niet zoals Adam vóór de zondeval verzocht, zoals veel mensen denken. Zulke mensen hoefde Hij immers niet te verlossen. Ook heeft Hij “geen engelennatuur aangenomen” (Engelse vertaling), want Hij heeft zich niet ontfermd over de engelen, maar over het nageslacht van Abraham. Hst. 2:16. Het moest waar zijn dat Hij uit de mensen werd genomen en voor de mensen zou optreden bij God. Hij moest omvangen zijn met de zwakheid waarmee wij omvangen zijn, om gevormd te worden om dienst te kunnen verrichten voor mensen zoals wij.

Daarom staat er: “Want wij hebben geen hogepriester die niet kan meevoelen met onze zwakheden, maar één die in alle dingen op gelijke wijze als wij is verzocht geweest, doch zonder te zondigen.” Hst. 4:15. Had Hij in de beproeving gezondigd, dan had Hij zichzelf niet als een smetteloos offer kunnen brengen.

Onze zwakheid bestaat hierin dat wij een vlees hebben met hartstochten en begeerten. Aan die zwakheid heeft Hij dus ook deel gekregen. Daarom kon Hij beproefd en verzocht worden op gelijke wijze als wij. Maar dat heeft Hem de gelegenheid gegeven om de zonde, die ons tot overtreders had gemaakt, te doden en een geheel nieuwe weg te openen tot goddelijk leven, nu, terwijl wij in het lichaam zijn.

We lezen over de vorming van Jezus: “Tijdens zijn dagen in het vlees heeft Hij gebeden en smekingen onder sterk geroep en tranen geofferd aan Hem die Hem uit de dood kon redden, en Hij is verhoord om zijn vreze Gods.” Hst. 5:7. Dus Hij is niet verhoord omdat Hij Gods Zoon was. Nee, hier gold geen aanzien des persoons. Alles was waarachtig en echt. Er moest immers een weg worden geopend voor ons.

Hij heeft zo krachtig gebeden uit de dood gered te worden, lazen we. Dan kunnen we vragen: was Hij dan zo bang om te sterven? Er staat immers dat Hij verhoord is, maar dat klopt niet als we denken aan zijn sterven op Golgota. Daar moest Hij sterven voor ons. Zo begrijpen we dat dit niet gaat over zijn sterven op Golgota. Er staat “tijdens zijn dagen in het vlees.”

“Want indien gij naar het vlees leeft, zult gij sterven, maar indien gij door de Geest de werkingen des lichaams doodt, zult gij leven.” Rom. 8:13.

We lezen hier over de nieuwe en levende weg, die Jezus voor ons heeft ingewijd. Had Hij geleefd naar het vlees dat Hij van het geslacht van David had, dan had Hij ook moeten sterven. Dan zou voor ons alle hoop vervlogen zijn. Maar Hij was trouw in het verbond, al was Hij zo zwak dat Hij onder sterk geroep en tranen gebeden en smekingen moest offeren aan Hem die Hem uit de dood kon redden. Zo'n vreze had Hij om ook maar in de allergeringste mate aan het vlees toe te geven; Hij was immers een smetteloos offer. Wat is het dan geweldig, dat we lezen dat Hij verhoord is. Dat was immers bewezen door de opstanding uit de doden. De dood heeft Hem niet kunnen houden.

Wat was Hij zich van zijn zwakheid bewust! Wat een ootmoed heeft Hij gehad om zo te strijden en zich zo afhankelijk te weten van zijn Vader. Ja, Hij is verhoord om zijn vreze Gods. Dit is onze voorloper! Die godsvrucht moeten wij ook hebben, als wij in beproeving en verzoeking zijn. Dan kunnen wij met vrijmoedigheid toetreden tot de troon der genade om hulp te verkrijgen om de dood te overwinnen. Daartoe zijn wij geroepen als navolgers van onze barmhartige hogepriester.

“…en zo heeft Hij, hoewel Hij de Zoon was, de gehoorzaamheid geleerd uit hetgeen Hij heeft geleden, en toen Hij het einde had bereikt, is Hij voor allen die Hem gehoorzamen, een oorzaak van eeuwig heil geworden, door God aangesproken als hogepriester naar de ordening van Melchisedek.” Hst. 5:8-10.

Hier zien we dat Hij niet zomaar hogepriester is geworden. Hij moest eerst een opleiding volgen in gehoorzaamheid. En wie Hem op deze nieuwe weg willen volgen, moeten dezelfde opleiding volgen in gehoorzaamheid, en dan worden zij priesters.

Petrus schrijft van hen: “Gij echter zijt een uitverkoren geslacht, een koninklijk priesterschap, een heilige natie, een volk Gode ten eigendom, om de grote daden te verkondigen van Hem die u uit de duisternis geroepen heeft tot zijn wonderbaar licht.” 1 Petrus 2:9.

In verband hiermee zouden we vragen kunnen: Was Jezus soms ongehoorzaam geweest, dat Hij gehoorzaamheid moest leren? Nee, helemaal niet. Maar Hij had zich immers ontledigd van het aan God gelijk zijn, en nu moest Hij de gehele volheid Gods herwinnen in een menselijk lichaam, om broeders te krijgen. “En Hij is het hoofd van het lichaam, de gemeente. Hij is het begin, de eerstgeborene uit de doden, zodat Hij onder alles de eerste geworden is. Want het heeft de ganse volheid behaagd in Hem woning te maken en door Hem, vrede gemaakt hebbende door het bloed zijns kruises, alle dingen weer met zich te verzoenen, door Hem, hetzij wat op de aarde hetzij wat in de hemelen is.” Kol. 1:18-20.

“Want in Hem woont al de volheid der Godheid lichamelijk, en gij hebt de volheid verkregen in Hem, die het hoofd is van alle overheid en macht.” Kol. 2:9-10.

Om die volheid te herwinnen moest Hij wandelen in het licht dat de Vader Hem gaf. Dat licht was niet in overeenstemming met zijn wil als mens. Daarom was zijn gebed: “Niet mijn wil, maar de uwe geschiede.” “Want ik ben van de hemel neergedaald niet om mijn wil te doen, maar de wil van Hem die mij gezonden heeft.” Joh. 6:38. Hij heeft gehoorzaamheid geleerd uit hetgeen Hij heeft geleden.

Door lijden ontwaakt de zonde in het vlees, en protesteert. Men vraagt: waarom moet dat nu, waar is dat nu weer voor nodig? Jezus vroeg nooit zoiets. Hij wist zijn eigen wil te offeren. Als de Vader in de verzoeking de zonde in het vlees veroordeelde, geloofde Hij, en zo werd het gebied waarop Hij gehoorzaam kon zijn steeds groter. De weg ging door het vlees heen en de offers waren talrijk.

Als we in Jes. 53 lezen, zien we welke verdrukkingen Hij doormaakte. “Maar het behaagde de Here hem te verbrijzelen. Hij maakte hem ziek. Wanneer hij zichzelf ten schuldoffer gesteld zal hebben, zal hij nakomelingen zien en een lang leven hebben en het voornemen des Heren zal door zijn hand voortgang hebben.”

En in Jes. 63 lezen we over de strijd in Edom, hoe Hij fier pralend in zijn grote kracht alle vijanden vertrad. Wie was dat? “Ik ben het, die in gerechtigheid spreek, machtig om te verlossen. Ik heb de pers alleen getreden en van de volken was niemand bij mij. Ik trad hen in mijn toorn en vertrad hen in mijn grimmigheid. Toen spatte hun bloed op mijn klederen en ik bezoedelde mijn ganse gewaad. Want een dag van wraak had ik in de zin en het jaar van mijn verlossing was gekomen.”

Edom is een naam van Ezau, een voorbeeld van het vlees. Hier zien we de strijd die Jezus heeft gevoerd om een eind te maken aan de hartstochten en begeerten van het vlees, opdat het verlossingsjaar kon komen voor de mensen. Hij is onze verlosser.

In het lijden werden al die vijanden openbaar, zodat Hij ze kon verpletteren. “Want het voegde Hem, om wie en door wie alle dingen bestaan, dat Hij, om vele zonen tot heerlijkheid te brengen, de leidsman hunner behoudenis door lijden heen zou volmaken.” Hst. 2:10.

Dit offer vond plaats terwijl Hij met geloof en gehoorzaamheid in het licht wandelde, totdat de Vader geen licht meer te geven had, omdat Hij al het licht door gehoorzaamheid in zich opgenomen had. Dit vergde ongeveer 30 jaar.

Als de meeste godsdienstige mensen het hebben over het lijden en sterven van Christus, denken zij gewoonlijk uiteraard alleen aan de kruisiging op Golgota. Maar het lijden en sterven dat we hier leren kennen, krijgen ook wij, als wij Hem gehoorzamen. Dan krijgen wij deel aan heiligmaking en worden we zijn broeders. “Want Hij die heiligt en zij die geheiligd worden zijn allen uit één, daarom schaamt Hij zich niet hen broeders te noemen.” Hst. 2:11.

“Daar Christus dan naar het vlees geleden heeft, moet ook gij u wapenen met dezelfde gedachte, dat wie naar het vlees geleden heeft, onttrokken is aan de zonde, om niet meer naar de begeerten van mensen, maar naar de wil van God, de tijd die nog rest in het vlees, te leven.” 1 Petrus 4:1-2.

Hieruit blijkt duidelijk dat wij Hem moeten volgen. We merken ook dat er telkens sprake is van 'het vlees'. Dat is men niet gewend, maar het vlees is het voorhangsel, dat de mens verhindert het heiligdom binnen te komen.

“Daarmee gaf de Heilige Geest te kennen dat de weg naar het heiligdom nog niet openlag zolang de eerste tent nog bestond.” Hst. 9:8. Dat voorhangsel scheurde toen Jezus uitriep: “Het is volbracht!” Nu kan ieder die wil, Hem volgen. Maar de weg gaat door het vlees, want Hij is de leidsman tot het eeuwige heil van allen die Hem gehoorzamen.

Nu lazen we dat wij, daar Jezus naar het vlees geleden heeft, ons moeten wapenen met dezelfde gedachte, dat wie naar het vlees geleden heeft, onttrokken is aan de zonde. En willen we een 'koninklijk priesterschap' zijn, dan moeten ook wij dezelfde offers brengen.

“Onttrokken aan de zonde” betekent niet alleen overwinnen in de verzoeking. Men kan met een vijand vechten en die overwinnen, maar dan komt hij later weer terug. Maar hebben we ze gedood, zoals in Jes. 63, dan zijn we er werkelijk aan onttrokken.

Jezus heeft met de vijanden afgerekend. De enige manier daartoe is: ten einde toe lijden. Het is niet de bedoeling dat we voortdurend tot hetzelfde verzocht worden. Het moet gedood worden, en dan gaan we verder op de weg. Het land dat we ingenomen hebben, wordt goddelijke natuur. Wij staan in het nieuwe verbond, dat Jezus heeft tot stand gebracht.

En dan staat er: “Hij die zelf onze zonden in zijn lichaam op het hout gebracht heeft opdat wij, aan de zonden afgestorven, voor de gerechtigheid zouden leven; en door zijn striemen zij gij genezen.” 1 Petrus 2:24. Velen denken hierbij aan lichamelijke genezing, maar onze eigenlijke ziekte is de zonde. Dat kun je ook zien aan mensen die boos zijn, beledigd, bezorgd enz. Ze zijn ziek. En de enig mogelijke genezing bestaat uit lijden naar het vlees en het sterven van Christus.

“Geliefden, laat de vuurgloed, die tot beproeving dient, u niet bevreemden, alsof u iets vreemds overkwam.” 1 Petrus 4:12. Nee, als het ons bevreemdt, hebben we geen begrip van het offer in het lichaam van Christus, terwijl wij toch met één Geest tot één lichaam gedoopt zijn. Wij zijn dus leden van zijn lichaam. In hetzelfde verbond en in gehoorzaamheid brengen wij hetzelfde offer. Daarom staat er in vs. 13: “Integendeel, verblijdt u in dezelfde mate als waarin gij deel hebt aan het lijden van Christus, opdat gij u ook met vreugde zult mogen verblijden bij de openbaring zijner heerlijkheid.”

Hier krijgen we een heel andere blik op het lijden. “De vuurgloed, die tot beproeving dient,” is iets wat tegen ons ingaat. Dan roert de zonde in het vlees zich, en die moet dan worden gedood. Dan moet ik dus de gelegenheid benutten om de zonde te doden, evenals Jezus, en dan heb ik in ruimere mate deel aan zijn heerlijkheid.

Er staat “in dezelfde mate”. Paulus schrijft in Rom. 8:28 “Wij weten dat God alle dingen doet medewerken ten goede voor hen die God liefhebben.” Wie God liefhebben, haten evenals Hij de zonde, en het hoogste voor hen is gelijkvormig te worden aan het beeld van de Zoon. Vs. 29.

“Laat dan de zonde niet langer als koning heersen in uw sterfelijk lichaam, zodat gij aan zijn begeerten zoudt gehoorzamen.” Rom. 6:12. Christus heeft door deze dood, het offer in zijn lichaam, een menselijk lichaam van de zonde bevrijd. Ook ons lichaam wordt van de zonde bevrijd door het lijden van Christus en de dood van Christus. Daarom staat er: “Of weet gij niet dat wij allen, die in Christus Jezus gedoopt zijn, in zijn dood gedoopt zijn?” Rom. 6:3.

Met de doop ga ik het nieuwe verbond “hier ben ik, o God, om uw wil te doen” binnen. En dan wordt de dood van Christus werkzaam, zodat de zonde niet meer uit mijn lichaam voortkomt, maar mijn lichaam een aan God welgevallig offer kan wezen, dat is onze redelijke eredienst. Rom. 12:1.

Vele mensen zijn bezig God te dienen. Zij willen graag iets doen voor Hem, die zoveel voor hen gedaan heeft. Dus organiseren ze van alles wat groot is in de ogen van de mensen. Grote bewegingen en grote opwekkingen zijn voor hen het bewijs dat God met hen is en dat zij dienaars des Heren zijn. Vaak offeren ze echt heel veel, denk maar aan veel zendelingen.

Toch verstaan ze niets van deze redelijke eredienst. En wanneer ze die niet verstaan, hebben ze ook niets te verkondigen over Jezus uit de tijd voor zijn 30e jaar. Het enige wat zij van Hem uit die tijd kunnen vertellen is de 12-jarige Jezus in de tempel. Verder kunnen ze alleen maar spreken over wat Hij zichtbaar heeft verricht aan tekenen en wonderen, en voor een deel over wat Hij heeft gezegd. De meesten zeggen: de hele bergrede hoort bij de wet; die heeft Hij uitgesproken opdat wij zouden inzien dat wij genade nodig hebben. En daarmee zeggen ze dat Jezus de wet verkondigde, tegen Jezus' eigen woorden in. Hij zegt van zichzelf: “Armen ontvangen het evangelie.” Matt. 11:5. “Want de wet is door Mozes gegeven, de genade en de waarheid zijn door Jezus Christus gekomen.” Joh. 1:17.





Jezus' bergrede




Matt. 5, 6 en 7

“Nadat Hij zich had nedergezet, kwamen zijn discipelen tot Hem. En Hij opende zijn mond en leerde hen, zeggende…” Matt. 5:1-2.

Hieruit blijkt dat deze toespraak aan Jezus' discipelen is gericht. Zij zijn het nieuwe verbond ingegaan en hebben hun lichaam gegeven om Gods wil te doen.

“Indien iemand tot mij komt, en niet haat zijn vader en moeder en vrouw en kinderen en broeders en zusters, ja zelfs zijn eigen leven, die kan mijn discipel niet zijn. Wie niet zijn kruis draagt en achter mij komt, kan mijn discipel niet zijn.” “Zo zal dus niemand van u, die niet afstand doet van al wat hij heeft, mijn discipel kunnen zijn.” Luc. 14:26-27,33. “En Hij zei tot hen: Komt achter mij en ik zal u vissers van mensen maken. Zij nu lieten terstond hun netten liggen en volgden Hem.” Matt. 4:19-20.

Aan zulke mensen heeft Jezus de bergrede gericht.

“Meent niet dat ik gekomen ben om de wet of de profeten te ontbinden; ik ben niet gekomen om te ontbinden, maar om te vervullen.” En de vervulling van de wet heeft Jezus verricht in een lichaam zoals het onze, dus met hetzelfde vlees. Zo is voor ieder die zijn discipel wil zijn, hetzelfde leven van vervulling van de wet mogelijk geworden.

Dat hebben we al eerder gelezen, zoals het in Rom. 8:3-4 staat; daar lezen we dat God “door zijn eigen Zoon te zenden in een vlees aan dat der zonde gelijk, en wel om de zonde, de zonde veroordeeld heeft in het vlees, opdat de eis der wet vervuld zou worden in ons, die niet naar het vlees wandelen, doch naar de Geest.”

Wat is de eis der wet? “Gij zult niet begeren.” Rom. 7:7. Dat was onmogelijk voor de wet, omdat zij zwak was door het vlees. De wet kon de zonde alleen maar bestraffen als die uit het lichaam naar buiten kwam, maar de begeerte is verborgen. Die heeft God in het vlees van Jezus veroordeeld, en toen kon er natuurlijk ook geen enkele zonde uit zijn lichaam naar buiten treden.

Dit is het offer in het lichaam van Jezus, en dit heeft het mogelijk gemaakt dat de eis der wet ook vervuld wordt in ons, die discipelen zijn geworden en in het nieuwe verbond staan.

Onder de wet zijn is “dienen in de oude staat der letter”. Dan staat men voor het aangezicht van mensen. Maar Jezus zegt: “Want ik zeg u: indien uw gerechtigheid niet overvloedig is, meer dan die der schriftgeleerden en Farizeeën, zult gij het koninkrijk der hemelen voorzeker niet binnengaan.” Matt. 5:20. Die stonden namelijk voor het aangezicht van mensen, om door hen geëerd te worden. “Al hun werken doen zij om in het oog te lopen bij de mensen.” Matt. 23:5.

Willen wij dat onze gerechtigheid meer is dan deze, dan moeten wij voor Gods aangezicht leven en dienen in de nieuwe staat des Geestes. Rom. 7:6. Dat wil zeggen: gehoorzaam zijn aan het licht dat de Geest ons geeft, precies zoals Jezus gehoorzaam is geweest aan het licht dat de Vader Hem gaf. Hier treedt Jezus op als de barmhartige hogepriester, die ons te rechter tijd genade verleent.

In de Heilige Geest hebben wij kracht om door de Geest de werkingen des lichaams te doden. Dit is het offer in het lichaam van Christus. De wet kan niet in ons vervuld worden als wij niet naar de Geest wandelen. Alleen dan zijn wij zonen Gods, medebroeders van Jezus. “Want allen die door de Geest Gods geleid worden, zijn zonen Gods.” Rom. 8:14. Alleen zij zijn onder de genade. “Want de zonde zal over u niet heersen, want gij zijt niet onder de wet, maar onder de genade.” Rom. 6:14.

“Want gij zijt gestorven en uw leven is verborgen met Christus in God. … Doodt dan de leden, die op de aarde zijn: hoererij, onreinheid, hartstocht, boze begeerte en de hebzucht, die niet anders is dan afgoderij.” Kol. 3:3,5. Dit verborgen leven met Christus in God is het doden van de begeerte, de vervulling van de wet. Dan is ons lichaam een God welgevallig offer, “dat is uw redelijke eredienst.” Rom. 12:1.

“Maar thans, vrijgemaakt van de zonde en in de dienst van God gekomen, hebt gij tot vrucht uw heiliging en als einde het eeuwige leven.” Rom. 6:22. Dan heb je overwinning over de zonde gekregen, zodat er geen zonde uit je lichaam naar buiten komt. Heiligmaking is het doden van de zonde, waarover je licht krijgt door naar de Geest te wandelen op de nieuwe en levende weg door het vlees.

Omdat men deze nieuwe weg niet kent, heeft men ook niets te vertellen over Jezus voor zijn 30e levensjaar. Daarna heeft Hij een groot aantal tekenen en wonderen verricht, en dat is groot in de ogen van de mensen, en de hartewens van de meeste predikers.

“Zalig de armen van geest, want hunner is het koninkrijk der hemelen.” Matt. 5:3.

Mozes is met de wet gekomen. Die gaf rijkdom voor het lichaam. Daarover lezen we in Deut. 28. Als we lezen over de rijkdom aan aardse heerlijkheid, die men zou krijgen als men de wet hield, kunnen we zeggen: Wat wil je nog meer? Als we dat zo lezen, merken we dat het allemaal aardse heerlijkheid is. Maar de allermeeste mensen, ook de godsdienstige, wensen geen andere rijkdom. Zo zien we dat de mensen, als ze in aardse nood komen, met name lichamelijke ziekte, gaan bidden en om voorbede vragen. Maar hun geestelijke nood en armoede kennen ze niet, en daar maken ze zich ook geen zorgen om.

Jezus is gekomen met rijkdom voor de geest. Wat is dat? vraagt u. Dat zijn de deugden van Christus, gesterkt worden in onze inwendige mens. “Om die reden buig ik mijn knieën voor de Vader, naar wie alle geslacht in de hemel en op aarde genoemd wordt, opdat Hij u geve, naar de rijkdom zijner heerlijkheid met kracht gesterkt te worden door zijn Geest in de inwendige mens.” Ef. 3:14-16.

Als er verdrukking en tegenslag komt, hebben de allermeeste mensen zo'n zwakke inwendige mens dat ze geen kracht hebben om dat te dragen. Ze raken uit hun evenwicht, zegt men dan. De zonde wordt hun te machtig, ze krijgen iets tegen elkaar, huwelijken raken in ontbinding, bij de meesten verkilt de liefde.

In Efeze lezen we verder over de geweldige inhoud van de liefde van Christus. Hij heeft de zonde van de hele wereld gedragen. Daarmee heeft Hij over alle boze geesten in de hemelse gewesten gezegevierd. “…en te kennen de liefde van Christus, die de kennis te boven gaat, opdat gij vervuld wordt tot alle volheid Gods.” Vs. 17-21. En we zien dat Paulus de gehele volheid Gods verkondigde, de volle raad Gods. Hand. 20:27.

“Zalig de armen van geest, want hunner is het koninkrijk der hemelen. Zalig die treuren, want zij zullen vertroost worden. Zalig de zachtmoedigen, want zij zullen de aarde beërven. Zalig die hongeren en dorsten naar de gerechtigheid, want zij zullen verzadigd worden. Zalig de barmhartigen, want hun zal barmhartigheid geschieden. Zalig de reinen van hart, want zij zullen God zien. Zalig de vredestichters, want zij zullen kinderen Gods genoemd worden.”

De bergrede is als een tafel, die Jezus dekt voor mensen met een 'hemelse roeping'. Het is een hemelse boodschap voor ieder die honger en dorst heeft naar goddelijk leven, naar die grenzeloze rijkdom aan volheid Gods in onze geest. Maar zij zullen toch ook de aarde beërven? zegt u. Jawel, maar dat is enkel de toegift. De mensen vechten om de toegift. Daarom zijn ze zo onrustig en arm.

“Maar zoekt eerst zijn koninkrijk en zijn gerechtigheid en dit alles zal u bovendien geschonken worden.” Als we eerst Gods koninkrijk zoeken, dan is het aardse daarbij inbegrepen als een toegift. En Jezus vervolgt: “Maakt u dan niet bezorgd tegen de dag van morgen, want de dag van morgen zal zijn eigen zorgen hebben; elke dag heeft genoeg aan zijn eigen kwaad.” De zachtmoedigen zullen de aarde beërven, waar de anderen om vechten. De zachtmoedigen hebben rustig de tijd om op de toegift te wachten.

Jezus wordt ook de vredevorst genoemd. Op zekere dag zal Hij voor 1000 jaar Satan binden. Dan begint het duizendjarig rijk, en daar zal Jezus regeren en heersen, samen met zijn bruid, ook genoemd: zijn broeders. Die macht hebben zij gekregen door het vlees met zijn hartstochten en begeerten te doden. Openb. 19:7 en verder hoofdstuk 20.

Als we de bergrede lezen, blijkt duidelijk hoe de wet vervuld wordt, namelijk doordat de begeerte wordt gedood. “Gij hebt gehoord dat er gezegd is: Gij zult niet echtbreken. Maar ik zeg u: ieder die een vrouw aanziet om haar te begeren, heeft in zijn hart reeds echtbreuk met haar gepleegd.” We zien verder hoe radicaal we tewerk moeten gaan om de begeerte te doden. Pas dan komen we tot rust.

Een voorbeeld van wat de wet had uitgericht en ook van wat wij in het nieuwe verbond bereiken, zien we in de geschiedenis waarin de Farizeeën tot Jezus kwamen met een vrouw die op overspel betrapt was.

“En de schriftgeleerden en de Farizeeën brachten een vrouw, op overspel betrapt, en zij stelden haar in het midden en zeiden tot Hem: Meester, deze vrouw is op heterdaad betrapt bij het plegen van

overspel, en in de wet heeft Mozes ons bevolen zulken te stenigen; Gij dan, wat zegt Gij? En dit zeiden zij om Hem in verzoeking te brengen, opdat zij iets hadden om Hem aan te klagen.

Maar Jezus bukte neer en schreef met de vinger op de grond. Doch toen zij Hem bleven vragen, richtte Hij zich op en zei tot hen: Wie van u zonder zonde is, werpe het eerst een steen naar haar. En weer bukte Hij neder en schreef op de grond.

Maar toen zij dit hoorden, gingen zij één voor één weg, te beginnen bij de oudsten, en zij lieten Jezus alleen en de vrouw in het midden. En Jezus richtte zich op en zei tot haar: Vrouw, waar zijn zij? Heeft niemand u veroordeeld? En zij zei: Niemand, Here. En Jezus zei: Ook ik veroordeel u niet. Ga heen, zondig van nu af niet meer!

Wederom dan sprak Jezus tot hen en zei: Ik ben het licht der wereld; wie mij volgt, zal nimmer in de duisternis wandelen, maar hij zal het licht des levens hebben.” Joh. 8:3-12.

Deze Farizeeën kwamen als mensen die naar de wet rechtvaardig waren,. Zo was Paulus ook als Farizeeër. Fil. 3:6-10. Deze rechtvaardigheid naar de wet noemde hij zijn eigen gerechtigheid. Die had hij niet door genade verkregen. Maar nu hij kennis van Christus had gekregen, had die eigen gerechtigheid voor hem geen waarde meer. Nu wilde hij de gerechtigheid van God op de grond van het geloof bezitten. En dan zet hij uiteen hoe hij daaraan deel krijgt: “om Hem te kennen en de kracht zijner opstanding en de gemeenschap aan zijn lijden, of ik, aan zijn dood gelijkvormig wordende...”

Wil de eis der wet vervuld worden, dan is dit de weg. Dan wordt het waarachtig voor het aangezicht Gods, niet alleen maar voor de mensen.

Velen vragen zich af wat Jezus geschreven heeft. Sommigen zeggen dat Hij in het zand schreef, anderen zeggen dat Hij zo ootmoedig was dat Hij bukte en op een antwoord van de Vader wachtte. Nu kun je in zand niet schrijven. En als men schrijft, moet men ook bedenken wat men zal schrijven. Zelf heb ik er geen twijfel over wat Hij schreef.

Gewoonlijk zeggen de mensen wat hun goed uitkomt, en laten achterwege wat hun niet goed uitkomt. Daarom geloof ik dat Hij geschreven heeft wat verderop in de wet staat: “Gij zult niet begeren!” En toen Hij weer neer bukte en schreef, geloof ik dat Hij schreef wat verder in de wet staat: “Vervloekt is hij, die de woorden van deze wet niet metterdaad volbrengt.” Deut. 27:26. “Maar toen zij dit hoorden, gingen zij één voor één weg, te beginnen bij de oudsten.” In het Engels staat dat zij in hun geweten overtuigd werden.

We zien: door het geloof en de genade in Christus kan de wet worden vervuld - de begeerte worden gedood. En dan komt het goddelijk leven, dat Jezus geleefd heeft.

Als we verder lezen in Matt. 5, dan staat er: “Gij hebt gehoord dat er gezegd is: oog om oog en tand om tand. Maar ik zeg u de boze niet te weerstaan, doch wie u een slag geeft op de rechterwang, keer hem ook de andere toe. Gij hebt gehoord dat er gezegd is: gij zult uw naaste liefhebben en uw vijand zult gij haten, maar ik zeg u: hebt uw vijanden lief en bidt voor wie u vervolgen, opdat gij kinderen moogt zijn van uw Vader, die in de hemelen is.”

Als we dit lezen, begrijpen we wel dat er een krachtdadige slachting, een sterven, in het lichaam nodig is om dat temperament van ons te overwinnen, zodat we ongeveinsd van harte kunnen zegenen. Dat is mogelijk geworden op de nieuwe en levende weg door het vlees, die Jezus voor ons heeft ingewijd. En dan worden we in waarheid kinderen van God, broeders van Jezus.

Jezus geeft verder nog een krachtige vermaning: “Ziet toe dat gij uw gerechtigheid niet doet voor de mensen, om door hen opgemerkt te worden, want dan hebt gij geen loon bij uw Vader die in de hemelen is.”

Zo zien we dat alleen wat wij voor het aangezicht van de Vader doen, betekenis heeft: het verborgen leven met Christus in God.

We lezen: “Slaven, gehoorzaamt uw heren naar het vlees in alles, niet als mensenbehagers om hen naar de ogen te zien, maar met eenvoud des harten in de vreze des Heren. Wat gij ook doet, verricht uw werk van harte, als voor de Here en niet voor mensen; gij weet toch dat gij van de Here tot vergelding de erfenis zult ontvangen. Gij dient Christus als heer.” Kol. 3:22-24.

Als we denken aan zo'n slaaf, zoals dat in die tijd was, dat hij zo eenvoudig moest zijn om zijn werk te verrichten als voor de Here en niet voor de mensen, dan begrijpen we wel dat de dood van Christus werkzaam moest zijn om zo'n leven te kunnen leiden. Daarbij moest hij alleen denken aan de erfenis die hij tot vergelding van de Here zou ontvangen. Zo iemand is een waarachtig gelovige.

In 1 Kor. 7:21-23 lezen we: “Zijt gij als slaaf geroepen, bekommer u daarover niet, maar als gij ook vrij kunt worden, maak er dan temeer gebruik van. Want de slaaf die in de Here geroepen werd, is een vrijgelatene des Heren; evenzo is hij die als vrije geroepen werd, een slaaf van Christus. Gij zijt duur gekocht. Weest geen slaven van mensen.”

Een slaaf had geen vrijheid om zelf over te beslissen. Daardoor kon hij wel het gevoel krijgen dat hij niet, zoals de anderen, voor God kon werken. Dan voelde hij zich nutteloos en terzijdegezet, maar Paulus vertroost hem en zegt: “Bekommer u daarover niet.” Waarom dan niet? Wel, “in Christus vermag noch besnijdenis iets noch onbesneden zijn, maar geloof, door liefde werkende. … Want besneden zijn of onbesneden zijn betekent niets, maar of men een nieuwe schepping is.” Gal. 5:6 en 6:15.

Ongeacht wat we doen, als we geen nieuwe schepping worden, zijn wij in Gods ogen niets. In de opstanding heeft alleen goddelijke natuur waarde. En daartoe hebben alle mensen dezelfde mogelijkheden.

“En al wat gij doet met woord of werk, doet het alles in de naam van de Here Jezus, God de Vader dankende door Hem.” Kol. 3:17. Zo krijgt alles wat ik doe waarde voor de eeuwigheid.

“Weest geen slaven van mensen.” Dat is wel het geval met al diegenen die hun werk verrichten om door de mensen gezien te worden. Maar dat heeft in de opstanding geen waarde.





Het bruidskleed - het blinkende linnen




“Laten wij blij zijn en vreugde bedrijven en Hem de eer geven, want de bruiloft des Lams is gekomen en zijn vrouw heeft zich gereed gemaakt; en haar is gegeven zich met blinkend en smetteloos fijn linnen te kleden, want dit fijne linnen zijn de rechtvaardige daden der heiligen.” Openb. 19:7-8.

Zo ziet zij eruit voor de bruidegom. Het is haar gegeven. Daartoe heeft zij dus genade gekregen, en die genade is niet tevergeefs geweest. 1 Kor. 15:10, 2 Kor. 6:1.

“En schrijf aan de engel der gemeente te Sardes: Dit zegt Hij die de zeven Geesten Gods en de zeven sterren heeft: Ik weet uw werken, dat gij de naam hebt dat gij leeft, maar gij zijt dood.” Openb. 3:1.

We zien: de engel was voor de mensen levend, maar voor Jezus dood. Het was dus een gerechtigheid van Farizeeën, van witgekalkte graven. Matt. 23:27.

“Doch gij hebt enkele personen te Sardes die hun klederen niet hebben bezoedeld, en zij zullen met mij in witte klederen wandelen, omdat zij het waardig zijn. Wie overwint, zal aldus bekleed worden met witte klederen, en ik zal zijn naam geenszins uitwissen uit het boek de levens, maar ik zal zijn naam belijden voor mijn Vader en voor zijn engelen.” Openb. 3:4-5.

Zij waren dus levend voor God. Hun werken waren niet besmet met ogendienst. Die waren volkomen: gerechtigheid als smetteloos en blinkend fijn linnen. Dit in tegenstelling tot de engel van Sardes en de gerechtigheid van Farizeeën.

Deze gerechtigheid kan men niet verkrijgen zonder “Hem te kennen en de kracht zijner opstanding en de gemeenschap aan zijn lijden, aan zijn dood gelijkvormig wordende.” Gereinigd zijn van ogendienst, dat is een geweldige overwinning.

De enge poort en de wijde poort



“Gaat in door de enge poort, want wijd is de poort en breed de weg die tot het verderf leidt, en velen zijn er die daardoor ingaan; want eng is de poort en smal de weg die ten leven leidt, en weinigen zijn er, die hem vinden.

Wacht u voor de valse profeten, die in schapenvacht tot u komen, maar van binnen zijn zij roofgierige wolven. Aan hun vruchten zult gij hen kennen: men leest toch geen druiven van dorens of vijgen van distels? Zo brengt iedere goede boom goede vruchten voort, maar de slechte boom brengt slechte vruchten voort. Een goede boom kan geen slechte vruchten dragen, of een slechte boom goede vruchten dragen. Iedere boom die geen goede vrucht voortbrengt, wordt uitgehouwen en in het vuur geworpen. Zo zult gij hen dan aan hun vruchten kennen.” Matt. 7:13-20.

Jezus geeft ons hier een eenvoudig en krachtig onderricht. Hier is sprake van twee poorten met twee totaal verschillende resultaten.

Het is een algemeen voorkomende gedachte, dat wie zich gelovig noemen de enge poort zijn doorgegaan en onbekeerden de wijde poort. Maar dan moeten we vragen: zijn deze twee groepen überhaupt wel door een poort gegaan, en wanneer dan?

Als mensen zich bekeren, komen ze voor deze twee poorten te staan, en daar verschijnen ware en valse profeten. Die verkondigen alle hun eigen poort en hun eigen weg.

Deze twee poorten staan vlak naast elkaar. “Doordat zij hun drempel naast mijn drempel gezet hadden en hun deurpost naast mijn deurpost, zodat alleen de muur tussen Mij en hen was, verontreinigden zij mijn heilige naam met de gruwelen die zij bedreven, en daarom verteerde ik hen in mijn toorn.” Ez. 43:8. Dus we zien dat dit altijd al zo geweest is.

Wat zijn dat voor poorten, waar mensen die zich bekeren voor komen te staan? Eén ervan is nauw en de andere wijd; één is moeilijk om doorheen te komen en door de andere kan men makkelijk heen. Alle andere mensen zijn nooit bij een poort geweest.

De enge poort is: “Zo zal dan niemand van u die met afstand doet van al wat hij heeft, mijn discipel kunnen zijn.” Luc. 14:33. De brede is: Hij heeft alles gedaan, wij hoeven niets te doen, Hij is voor ons gekruisigd, Hij heeft voor ons geleden, Hij heeft voor ons de wet gehouden, Hij is voor ons gestorven, alles wordt ons toegerekend, wij hoeven niets te doen.

Het is wel duidelijk dat de meeste mensen door de laatste poort ingaan, en er is een menigte valse profeten die hun de wijde poort wijzen. De weg die zij verkondigen is: Zie op Jezus, zijn bloed bedekt ons, wij zijn volmaakt in Hem, God ziet ons door het bloed als zonder zonde enz.

Zulke valse profeten hebben geen goddelijk leven, en de apostelen hebben hen krachtig bestreden. Niet zelden worden ze ook ontmaskerd als zondaars, als mensen die in hebzucht en hoererij leven. 2 Kor. 2:17 en 4:2. “Maar wacht u voor de valse profeten,” zegt Jezus. Ze hebben immers schaapskleren aan en spreken zo roerend over Jezus en over de genade.

Leven is bouwen. Zij leven verder zonder op de rots te bouwen. Leven is ook een weg gaan. En Jezus leert ons ook dat de weg waarop men terecht komt als men door de wijde poort is gegaan, naar het verderf voert. Op de brede weg ontstaat geen nieuw leven.

Verder leert Jezus ons dat elke boom die geen goede vrucht voortbrengt, wordt omgehouwen en in het vuur geworpen. Dat stemt overeen met wat Jezus ons leert over het huis dat met op de rots gebouwd was: het stortte in toen de storm kwam, en zijn val was groot.

Hier zien we dat de wijde poort en de brede weg naar het verderf leiden. Net als alle goddelozen houden ze alleen nog, als God hun genade geeft, de mogelijkheid over om te bidden om vergeving van zonden, zoals de moordenaar aan het kruis, en om als brandhout uit het vuur gerukt te worden. 1 Kor. 3:10-15, Amos 4:11. Maar ze krijgen geen vergeving als ze niet “hun broeder van harte vergeven.” Matt. 6:14-15 en 18:35.

Jezus zegt: “Strijdt om in te gaan door de enge poort, want velen, zeg ik u, zullen trachten in te gaan, doch het niet kunnen.” Waarom kunnen ze dat dan niet? Ze willen niet wat Jezus zei: alles prijsgeven om een discipel te worden. Ze proberen in te gaan door de poort en tot nieuw leven te komen zonder een discipel te worden. En dat is totaal onmogelijk. Alleen door de poort - het nieuwe verbond - kunt u de nieuwe en levende weg gaan door het voorhangsel heen, dat is zijn vlees.

We lezen wat nodig is om op die weg een start te maken: “Laten wij toetreden met een waarachtig hart, in volle verzekerdheid des geloofs, met een hart dat door besprenging gezuiverd is van besef van kwaad, en met een lichaam dat gewassen is met zuiver water.” Hst. 10:22. Het heeft geen zin om op die weg te starten met een kwaad geweten.

Valse profeten zeggen: uw vroegere leven is onder zijn bloed, daarmee moet u zich niet meer bezig houden. Maar het is zo, dat als u wel om vergeving van zonden bidt, maar niet uw onrecht terugbetaalt, en andere dingen in orde maakt voorzover dat nog kan, dan hangen die zonden aan uw lichaam.1 Wilt u starten op de nieuwe en levende weg, dan moet ook “uw lichaam gereinigd zijn met zuiver water.” 1 Kor. 6:18, Ezech. 33:14-16. Zonder dat u waarachtig van hart bent, zodat dat u werkelijk alles hebt prijsgegeven en zelfs uw eigen leven haat, kunt u ook niet de volle geloofszekerheid hebben, maar dat is wel nodig om te starten.

“Voorwaar, voorwaar, ik zeg u: wie niet door de deur de schaapskooi binnenkomt, maar op een andere plaats inklimt, die is een dief en een rover.” Joh. 10:1-3.

God zij dank voor de ware profeten! Kunt u verschil horen? We hebben gelezen dat valse profeten niet belijden dat Jezus Christus in het vlees is gekomen. Wacht u, zegt Jezus, voor de valse profeten!

Jezus besluit de bergrede met de gelijkenis van de twee mannen die een huis bouwden. De overeenkomst is dat ze allebei Jezus' woorden gehoord hadden en een huis bouwden. Het verschil is dat de een “diep gegraven en het fundament op de rots gelegd had;” hij ging niet bovenop het oude leven bouwen. De ander deed dat wel: die bouwde zijn huis zomaar op de grond, zonder fundament.

De overeenkomst is ook dat de stromen tegen hun huis aansloegen. Maar toen bleek ook het verschil: het huis met het fundament op de rots stond vast, en de stroom kon het niet aan het wankelen brengen; het andere huis daarentegen stortte terstond in, en z'n val was groot. Luc. 6:47- 49.

We zien dat alles ervan afhangt of wij Gods woord doen of niet. Paulus, die afgezonderd was om het evangelie te verkondigen, zegt: “...door wie wij genade en het apostelschap ontvangen hebben om gehoorzaamheid des geloofs te bewerken voor zijn naam onder al de heidenen.” Rom. 1:5. Onze oudste broeder, Jezus, heeft immers juist gehoorzaamheid geleerd, en heeft daarin het einde bereikt.



1 Deze gedachte volgt uit 1 Kor. 6:18, mits letterlijk vertaald: “Vliedt de hoererij. Elke zonde, die een mens doet, is buiten het lichaam. Maar door hoererij bezondigt men zich aan zijn eigen lichaam.”





Jezus doet de tempel herrijzen




“En Hij vond in de tempel de verkopers van runderen en schapen en duiven, en de wisselaars die daar zaten. En Hij maakte een zweep van touw en dreef allen uit de tempel, de schapen en de runderen, en het geld van de wisselaars wierp Hij op de grond en hun tafels keerde Hij om. En tot de duivenverkopers zei Hij: Neemt dit alles hier vandaan, maakt het huis van mijn Vader niet tot een verkoophuis! En zijn discipelen herinnerden zich dat er geschreven is: De ijver voor uw huis zal mij verteren.

De joden dan antwoordden en zeiden tot Hem: Welk teken toont Gij ons, dat Gij dit moogt doen? Jezus antwoordde en zei tot hen: Breekt deze tempel af en binnen drie dagen zal ik hem doen herrijzen. De joden dan zeiden: Zesenveertig jaren is over deze tempel gebouwd en gij zult hem binnen drie dagen doen herrijzen? Maar Hij sprak van de tempel zijns lichaams. Toen Hij dan opgewekt was uit de doden, herinnerden zijn discipelen zich dat Hij dit gezegd had, en zij geloofden de Schrift en het woord dat Jezus gesproken had.” Joh. 2:14-22.

“Of weet gij niet dat uw lichaam een tempel is van de Heilige Geest, die in u woont, die gij van God ontvangen hebt, en dat gij niet van uzelf zijt?” 1 Kor. 6:19.

We zien dat Jezus het huis van zijn Vader aantrof als een verkoophuis. Zo is het ook met ons lichaam. Alle hartstochten en begeerten vullen het hart met allerlei gedachten, met egoïstische ondernemingen. Er is niet veel stilheid om te bidden, en als we er al de tijd voor nemen, dwalen de gedachten al gauw ver weg van het gebed.

Jezus is gekomen om alles in ons lichaam wat ons gedachteleven in de war brengt, uit te roeien en te doden, en om ons lichaam na de zondeval weer te doen herrijzen als tempel van de Heilige Geest. Hier kregen de joden aanschouwelijk onderwijs over de vurige ijver die Hij had, en over wat nodig is om de tempel te doen herrijzen. Dat was dezelfde ijver waarover we lazen in Jes. 63.





De zaligheid der zielen




“…daar gij het einddoel des geloofs bereikt, dat is de zaligheid der zielen. Naar deze zaligheid hebben gezocht en gevorst de profeten, die van de voor u bestemde genade geprofeteerd hebben, terwijl zij naspeurden op welke of hoedanige tijd de Geest van Christus in hen doelde, toen Hij vooraf getuigenis gaf van al het lijden dat over Christus zou komen, en van al de heerlijkheid daarna. Hun werd geopenbaard dat zij niet zichzelf, maar u dienden met die dingen, welke u thans verkondigd zijn bij monde van hen die door de heilige Geest, die van de hemel gezonden is, u het evangelie hebben gebracht, in welke dingen zelfs engelen begeren een blik te slaan.” 1 Petrus 1:9-12.

Dan lezen we: “Aldus staat er ook geschreven: de eerste mens, Adam, werd een levende ziel; de laatste Adam een levendmakende geest. Doch het geestelijke komt niet eerst, maar het natuurlijke, en daarna het geestelijke. De eerste mens is uit de aarde, stoffelijk, de tweede mens is uit de hemel.” 1 Kor. 15:45-47.

We kunnen vragen: Wat is de zaligheid der zielen? Dat is de zaligheid waaraan we deel krijgen door Jezus, die een levendmakende geest is geworden. Dan worden ook wij hemels in plaats van aards, zoals de eerste Adam.

We lezen verder: “Gelijk de aardse is zijn ook de aardsen, en zoals de hemelse is zijn ook de hemelsen. En gelijk wij het beeld van de aardse gedragen hebben, zullen wij ook het beeld van de hemelse dragen.” Vs. 48-49.

Hier zien we het verschil tussen enerzijds degenen die deel krijgen aan de zaligheid der zielen, aan de genade die door Jezus is gekomen, die men onder het eerste verbond niet had, en anderzijds hen die alleen maar vergeving van zonden ontvangen. De eersten worden dus hemels, zoals Jezus hemels is, en zij krijgen een lichaam gelijk aan zijn heerlijkheidslichaam. Fil. 3:20-21.

God zal een nieuwe hemel en een nieuwe aarde scheppen, waarvan we lezen: “En ik zag de heilige stad, een nieuw Jeruzalem, neerdalende uit de hemel, van God, getooid als een bruid die voor haar man versierd is. En ik hoorde een luide stem van de troon zeggen: Zie, de tent van God is bij de mensen en Hij zal bij hen wonen, en zij zullen zijn volken zijn en God zelf zal bij hen zijn.” Openb. 21:2-4.

We zien dat het verschil even groot is als tussen wie neerdalen uit de nieuwe hemel en wie op de nieuwe aarde zijn. Adam kende het verschil tussen goed en kwaad niet, maar hij was geen zondaar. Zondaar werd hij pas naderhand door ongehoorzaamheid, en door ongehoorzaamheid is het paradijs verstoord. Daar stonden de cherubs met een vlammend zwaard, dat zich heen en weer wendde, om de weg naar de boom des levens te bewaken.

Na geschreven te hebben over onze roeping om de deugden van Christus te verkondigen, geeft Petrus de vermaning: “Geliefden, ik vermaan u als bijwoners en vreemdelingen, dat gij u onthoudt van de vleselijke begeerten, die strijd voeren tegen uw ziel, en dat gij een goede wandel leidt onder de heidenen.” 1 Petrus 2:9-12.

De vleselijke begeerten zijn door de zondeval gekomen, en de eerste mens die geboren werd, werd een moordenaar. Daarom hebben alle mensen een ziel die een afschuw heeft van de vleselijke begeerten. Wie daarin leven, verkeren op een dierlijk niveau en worden gedreven door de instincten in het lichaam. Zij weten dat het zonde is. Niemand kan zich christen noemen en tevens naar de vleselijke begeerten leven. Paulus noemt een groot aantal werken van het vlees, en hij zegt dat ze 'duidelijk' zijn en dat wie dit doen het koninkrijk Gods niet zullen beërven. Gal. 5:19-21. Zelfs de heidenen weten dat het zonde is en dat een christen zoiets niet mag doen.

Als iemand zich bekeert en vergeving van zonden krijgt, wordt hij van dit dierlijk niveau verheven tot een menselijk niveau. Dan kan hij weer een goed leven leiden, we kunnen zeggen: een paradijsleven. De joden zijn door de wet tot dit niveau verheven. Als ze aan de wet gehoorzaam waren, kwamen ze boven het dierlijk niveau waarop de heidenen waren uit, en door hun offers kregen ze vergeving van zonden. Maar er was geen sprake van geestelijke groei. Die is pas gekomen door de genade in Jezus Christus.

De Hebreeën hadden een heel goed begin gemaakt, maar ze waren niet verdergegaan op de nieuwe en levende weg, die Jezus voor ons had ingewijd. De oorzaak is dat ze traag waren geworden om te horen over gehoorzaam zijn, en de apostel schrijft: “Want hoewel gij naar de tijd gerekend leraars behoordet te zijn, hebt gij weer nodig dat men u de eerste beginselen van de uitspraken Gods leert, en gij hebt nog melk nodig en geen vaste spijs. ... Maar de vaste spijs is voor de volwassenen, die door het gebruik hun zinnen geoefend hebben in het onderscheiden van goed en kwaad.” Hst. 5:11-14.

De zinnen of zintuigen liggen in de ziel, en die moeten door het gebruik geoefend worden. Onze zintuigen worden geoefend in de richting van onze interesse. Doordat nu iedereen aanvankelijk aards is, worden ze geoefend op aards gebied. Dat is geen zonde, dit is voor een mens het natuurlijke. Pas als de vleselijke hartstochten zoals eerzucht, hebzucht enz. in beeld komen, komt er zonde. Maar niemand komt door zijn zintuigen in het paradijs, dat hij zich ingedacht heeft.

Maar wij kunnen door de opstanding uit de doden wedergeboren worden tot een levende hoop. Dan gaan we ons te interesseren voor het hemelse. Dan moeten we de weg gaan die Jezus gegaan is, die een levendmakende geest is geworden.

“Want ook Christus is eenmaal om de zonden gestorven als rechtvaardige voor onrechtvaardigen, opdat Hij u tot God zou brengen: Hij die gedood is naar het vlees, maar levend gemaakt naar de geest.” 1 Petrus 3:18. Dat heeft Hem natuurlijk lijden naar het vlees gekost, en wij moeten ons wapenen met dezelfde gedachte, dat ook wij moeten lijden in het vlees om af te rekenen met de zonde, willen we levend gemaakt worden in de geest.” Hst. 4:1,13.

Het eerste waaraan we denken als er een baby geboren wordt, is of de zintuigen in orde zijn en zich ontwikkelen. Zijn die niet in orde, dan is het verdriet groter dan wanneer het lichaam een ander gebrek heeft. Daarom was het voor de apostel zo zorgelijk, dat hun zinnen niet ontwikkeld waren in het onderscheiden van goed en kwaad.

Die ontwikkeling was in het paradijs niet mogelijk.

“Daarom, heilige broeders, deelgenoten der hemelse roeping, richt uw oog op de apostel en hogepriester onzer belijdenis, Jezus.” Hebr. 3:1.

“Daarom zal Ik hem een deel geven onder velen en met machtigen zal hij de buit verdelen, omdat hij zijn ziel heeft uitgegoten in de dood en onder de overtreders werd geteld, terwijl hij toch veler zonden gedragen en voor de overtreders gebeden heeft.” Jes. 53:12.

Als iemand zijn zintuigen op aards gebied geoefend heeft, wordt hij een persoonlijkheid, en velen worden wereldberoemd. Maar wil iemand een discipel van Jezus worden, dan moet hij alles prijsgeven om door de enge poort te kunnen komen en van Jezus te leren. Dan moet de ziel worden uitgegoten, je moet je menselijk inzicht prijsgegeven en op de Here vertrouwen. Spr. 3:5-6. Dat is een leven in geloof. Daarin worden onze zintuigen zodanig geoefend dat wij geestelijke persoonlijkheden worden. Door geloofsgehoorzaamheid komt er geestelijke groei.

Die verlossing was onder de wet niet bereikbaar, want de beloften betroffen aardse heerlijkheid. Men was natuurlijk in de beloften geïnteresseerd. Door de gehoorzaamheid verwierf men rijkdom en bekwaamheid. Deut. 28. Wij daarentegen hebben hemelse beloften en een hemelse roeping. Door de kennis van Christus hebben wij deze kostbare beloften gekregen, opdat we daardoor deel zullen krijgen aan de goddelijke natuur. 2 Petrus 1:3-11.

Jezus zegt: “Want wat zou het een mens baten, als hij de gehele wereld won, maar schade leed aan zijn ziel? Of wat zal een mens geven in ruil voor zijn ziel?” Matt. 16:26.

Lucas geeft dit zo weer: “Want wat baat het een mens, als hij de gehele wereld wint, maar zichzelf verliest of zelf schade lijdt?” Luc. 9:25.

Ja, wat baat het of je je zinnen oefent in het aardse - het vergankelijke - zodat je een hele persoonlijkheid wordt, als je het allemaal weer moet loslaten? Dan heb je je ziel - je persoonlijkheid - verloren, al wordt dan je geest behouden op de dag van de Here Jezus. 1 Kor. 5:5.

Onze belangstelling is aanvankelijk aards gericht, en de zinnen worden op aards gebied geoefend. Jezus legt ons de weg uit tot de zaligheid van onze ziel - van onze persoonlijkheid: “Wie zijn leven liefheeft, maakt dat het verloren gaat; maar wie zijn leven haat in deze wereld, zal het bewaren ten eeuwigen leven.” Joh. 12:25, 1 Kor. 15:50.

Er staat dat Gods Woord ziel en geest vaneen scheidt en de overleggingen en gedachten des harten oordeelt. Hst. 4:12-13. Als mensen vertrouwen we ons op wat onze ziel voelt, ziet, hoort enz., dus: op ons inzicht. Daardoor komen er veel gedachten in ons hart op, die menselijk zijn. Daar kunnen we niet op vertrouwen. Maar dan hebben we Gods woord om ons licht te geven. Dit moet ziel en geest vaneenscheiden, zodat ik vrij kan komen van mijn menselijk inzicht en kan vertrouwen op Gods woord, dat mijn menselijke gedachten oordeelt. Als ik dat oordeel liefheb en het licht van het Woord aanneem, dan groei ik op tot een geestelijk iemand, met zinnen die geoefend zijn in het onderscheiden tussen goed en kwaad.

Dit staat geschreven met betrekking tot Hem voor wiens ogen alle dingen open en ontbloot liggen. Zo leef ik het verborgen leven met Christus in God. Dan is het niet meer een kwestie van leven voor het oog van de heidenen. Ben ik afhankelijk van het getuigenis van mensen, dan leef ik niet voor Gods aangezicht.

We lezen dat er van Jezus staat, dat Hij zijn ziel heeft uitgegoten in de dood, dat Hij onder de overtreders is gerekend terwijl Hij toch veler zonden gedragen heeft en voorde overtreders gebeden heeft.

Dat was goddelijk leven, geen menselijk leven. Ook wij hebben die hemelse roeping, en Jezus leert ons: “Maar ik zeg u: Hebt uw vijanden lief, doet wel degenen die u haten en bidt voor wie u vervolgen.”

In zulke omstandigheden komen er veel gedachten op in de ziel, en de mensen om ons heen preken tegen ons en geven ons van die menselijke en redelijke adviezen. Gods woord daarentegen onderwijst ons over de smalle weg die ten leven leidt.

Bij zulke gelegenheden moeten wij onze aardse zinnen uitgieten en Gods woord onze zinnen laten vervullen, zodat ze geoefend worden in het overwinnen van het kwade door het goede, geoefend om ons te bekleden met de deugden van Christus, zodat wij elkaar kunnen vergeven en één worden gelijk de Vader en de Zoon één zijn. Jezus was de eerste die deze weg is gegaan, en wij hebben lief omdat Hij eerst heeft liefgehad. Wij moeten geestelijk besef krijgen om als eerste lief te hebben, zodat ook de anderen kunnen gaan liefhebben. Tot zo'n zaligheid komen we niet zonder alles prijs te geven.

“Laten derhalve zij, die naar de wil van God lijden, hun zielen aan de getrouwe Schepper overgeven, steeds het goede doende.” 1 Petrus 4:19.

Juist als we moeten lijden, gaan onze menselijke zinnen aan het te werk. Onze ziel wordt onrustig. Mijn ziel overgeven aan de getrouwe Schepper, steeds het goede doende, betekent dat ik alles wat ik begrijp en denk, aan God moet overgeven om dat te behartigen. Mijn roeping en mijn verantwoordelijkheid is het goede te doen. Door geloofsgehoorzaamheid krijg ik Gods wijsheid te zien, hoe Hij de zaak oplost. Dan komen mijn zinnen tot ontwikkeling, ik verkrijg geestelijke groei. Hetzelfde lezen we in Rom. 12:19-21.

“Reinig uw zielen door gehoorzaamheid aan de waarheid tot ongeveinsde broederliefde, en heb elkander van harte en bestendig lief.” 1 Petrus 1:22.

Ongeveinsde broederliefde wil zeggen: niet vermengd met egoïsme. Door lijden wordt dit getoetst. Als Gods woord de overleggingen en gedachten des harten oordeelt, gaat het erom de waarheid lief te hebben. Dan krijg je licht over wat menselijk is, en dan gaat het erom jezelf in gehoorzaamheid aan de waarheid te reinigen, zodat de liefde goddelijk kan worden, niet besmet door menselijk redeneren.

“Want het is nu de tijd dat het oordeel begint bij het huis Gods; als het bij ons begint, wat zal het einde zijn van hen die ongehoorzaam blijven aan het evangelie Gods? En indien de rechtvaardige ternauwernood behouden wordt, waar zal de goddeloze en zondaar verschijnen?” 1 Petrus 4:17-18.

Ja, het is inderdaad moeilijk om mensen die God zoeken, tot geestelijke groei te leiden. Het is onmogelijk de zaligheid van de ziel te bereiken zonder God van ganser harte lief te hebben. We lezen hoe blij Paulus is met zulke mensen: “Maar wij behoren God te allen tijde om u te danken, door de Here geliefde broeders, dat God u als eerstelingen zich verkoren heeft tot behoudenis, in heiligmaking door de Geest en geloof in de waarheid. Daartoe heeft Hij u ook door ons evangelie geroepen tot het verkrijgen van de heerlijkheid van onze Here Jezus Christus.” 2 Tess. 2:13-14.

De heerlijkheid van onze Here Jezus Christus krijgen we niet cadeau, nee, we zien hier dat we door geloof in de waarheid deel krijgen aan heiligmaking door de Geest; en zonder heiligmaking zal niemand God zien. Hst. 12:14.

De rijke jongeling, die naar Jezus toe kwam, was door de wet te houden zeer rijk geworden, maar hij voelde toch wel aan dat zijn paradijsleven ontoereikend was, en hij vroeg wat hij moest doen. Jezus antwoordt: “Indien gij volmaakt wilt zijn, ga heen, verkoop uw bezit en geef het aan de armen, en gij zult een schat in de hemelen hebben; en kom hier, volg mij.” Matt. 19:21.

Hij had geen verlichte ogen des harten om te kunnen zien tot welke hoop hij geroepen was en hoe rijk de heerlijkheid is van zijn erfenis bij de heiligen. Ef. 1:18. Daarom ging hij bedroefd heen. Had hij geloofd en was hij gehoorzaam geweest, dan had hij die heerlijkheid bereikt.

Veel gelovigen verkeren in dezelfde situatie. Zij leven niet naar de begeerten van het vlees, die tegen hun menselijke ziel strijden, en ze zien aardse heerlijkheid aan voor zegen van God. Als ze spreken over de zegen van God die over hen is, spreken ze er alleen maar over hoe God hen op aards gebied geholpen heeft. Ze beoordelen het net zoals de vrienden van Job.

Maar als ze voor zoveel aardse zaken moeten zorgen, worden hun gedachten ook door het aardse in beslag genomen. Paulus leert ons in 1 Kor. 7:29-31 hoe wij van het aardse gebruik moeten maken. Ja, heel dat hoofdstuk is één groot onderricht hierin, en om te bevorderen wat betamelijk is, noemt hij “de onverdeelde toewijding aan de Here.” Vs. 35.

De zaligheid van onze ziel is dus dat onze zinnen worden ontledigd van aardse interesses en vervuld met hemelse heerlijkheid. Dan word je een persoonlijkheid samen met Jezus in de opstanding.





Het grote geheimenis




“…dat mij door openbaring het geheimenis bekendgemaakt is, gelijk ik boven in het kort daarvan schreef. Daarnaar kunt gij bij het lezen u een begrip vormen van mijn inzicht in het geheimenis van Christus, dat ten tijde van vroegere geslachten niet bekend is geworden aan de kinderen der mensen, zoals het nu door de Geest geopenbaard is aan de heiligen, zijn apostelen en profeten: dit geheimenis, dat de heidenen mede-erfgenamen zijn, medeleden en medegenoten van de belofte in Christus Jezus door het evangelie.” Ef. 3:3-6.

Over dit inzicht van Paulus lezen we in hoofdstuk 2:12-22. De heidenen waren zonder Christus, zonder hoop en zonder God in de wereld. “Maar thans in Christus Jezus zijt gij, die eertijds veraf waart, dichtbij gekomen door het bloed van Christus. Want Hij is onze vrede, die de twee één heeft gemaakt en de tussenmuur, die scheiding maakte, de vijandschap, weggebroken heeft, doordat Hij in zijn vlees de wet der geboden, in inzettingen bestaande, buiten werking gesteld heeft om in zichzelf, vrede makende, de twee tot één nieuwe mens te scheppen, en de twee, tot één lichaam verbonden, weer met God te verzoenen door het kruis, waaraan Hij de vijandschap gedood heeft. En bij zijn komst heeft Hij vrede verkondigd aan u die veraf waart, en vrede aan hen die dichtbij waren; want door Hem hebben wij beiden in één Geest de toegang tot de Vader.”

Hier zien we dat Jezus door zijn vlees de wet der geboden, in inzettingen bestaande, buiten werking heeft gesteld. Het is werkelijk een groot geheimenis, dat Hij dit in zijn vlees heeft kunnen doen.

De wet met haar geboden en voorschriften was namelijk ter wille van het vlees ingesteld. Daardoor hadden de joden een rem op hun begeerte, en konden ze de zonde bestraffen als die uit het lichaam naar buiten kwam. Zodoende kregen zij een hoge moraal, in tegenstelling tot de heidenen, die geen rem hadden.

De wet was een omheining, die de joden op hun plaats hield. En daar stelden zij hun eer in, zodat ze niet eens samen met de heidenen wilden eten. Daardoor was er vijandschap tussen hen.

Jezus heeft deze tussenmuur en deze vijandschap weggebroken door het kruis. Daarbij denken de meeste mensen aan Golgota, maar dat was slechts de afsluiting. Hier gaat het om het kruis waarvan Jezus heeft gezegd dat wij het moeten opnemen om Hem te kunnen volgen, zoals staat in Gal. 5:24: “Want wie Christus Jezus toebehoren, hebben het vlees met zijn hartstochten en begeerten gekruisigd.” Daaraan worden ze gedood met de dood die 'het sterven van Jezus' wordt genoemd. Als de hartstochten en begeerten gedood worden, wordt de wet werkeloos. Die wordt dan buiten werking gesteld.

Omdat jood en heiden nu hetzelfde vlees hebben, heeft Hij hen beiden mee genomen aan het kruis. Daar is de vijandschap gedood, daar zijn de twee tot één nieuwe mens geschapen, en zo hebben beiden in één Geest toegang tot de Vader, “waarbij geen onderscheid is tussen Griek en Jood, besneden of onbesneden, Barbaar en Scyth, slaaf en vrije, maar alles en in alles is Christus.” Kol. 3:11.

De heidenen waren veraf, maar door Jezus wordt vergeving van zonden verkondigd. “Ook van alles waarvan gij niet gerechtvaardigd kondt worden door de wet van Mozes, wordt ieder die gelooft, gerechtvaardigd in Hem.” Hand. 13:38-39. Ze zijn dichtbij gekomen door het. bloed van Jezus.

De joden waren al dichtbij, en dan kunnen we vragen: Waar waren zij eigenlijk dichtbij gekomen? Zij waren gekomen dichtbij de rechtvaardiging van alles waarvan zij niet gerechtvaardigd konden worden door de wet van Mozes. Wat was dat dan? De begeerte in het vlees! Die veroorzaakt ook vandaag onvrede en verdeeldheid. Dat komt door de hartstochten, die zich ten strijde toerusten in de leden. Jak. 4:1-6.

Wie geen begrip hebben van dit grote geheimenis, waarvan Paulus spreekt, kunnen ook niet één lichaam zijn ofwel “één nieuwe mens.” Maar als we Kol. 3:11-15 lezen, zien we dat dit wel mogelijk is. Paulus heeft aan hen gewerkt en hun de weg gewezen, zodat de vrede van Christus kon regeren in hun harten in één lichaam, en zij dankbaar konden zijn.

Miljoenen mensen geloven in vergeving van de zonde die uit het lichaam naar buiten komt, maar zij geloven niet in overwinning over de zonde in het lichaam.

Dit grote geheimenis, dat Jezus de tempel - het lichaam, de tempel van de Heilige Geest - heeft doen herrijzen, dat geloven ze niet en begrijpen ze ook niet. Wat dit betreft is Israël voor de godsdienstige mensen een voorbeeld van ongeloof.





Dichtbij gekomen: Numeri 14




We lezen hoe de verspieders terugkwamen met een zware druiventros. Zij gaven allemaal hoog op van het land en lieten de vrucht zien, maar de vijand was er sterk. Die mensen waren groot, de verspieders waren als sprinkhanen. Daarom hadden ze geen geloof in overwinning, waardoor ze het land wel in bezit konden nemen. Twee, Jozua en Kaleb, waren het in alles met hen eens, behalve hierin dat ze niet in staat zouden zijn de vijand te overwinnen.

Nu was het hele volk dichtbij gekomen, maar het had niet het geloof om er binnen te trekken.

Hier zien we hoe makkelijk men ertoe komt naar ongeloof te luisteren. Het hele volk luisterde naar de tien. Waarom? Ze geloofden niet in Gods genade en kracht, en het klonk ook zo ootmoedig, dat ze niet zouden kunnen overwinnen.

“En Jozua de zoon van Nun en Kaleb de zoon van Jefunne, die behoorden tot degenen die het land verspied hadden, scheurden hun klederen en zeiden tot de gehele vergadering der Israëlieten: Het land is buitengewoon goed. Indien de Here welgevallen aan ons heeft, dan zal Hij ons in dit land brengen en het ons geven, een land dat vloeit van melk en honig. Alleen, weest dan niet opstandig tegen de Here, en gij, vreest het volk van het land niet, want zij zijn ons tot spijs, hun schaduw is van hen geweken, en de Here is met ons; vreest hen niet. Toen zei de gehele vergadering dat men hen stenigen zou. Maar de heerlijkheid des Heren verscheen in de tent der samenkomst aan al de Israëlieten.” Num. 14:6-10.

We zien dat ze dichtbij gekomen waren, maar ze hadden niet het geloof om binnen te trekken en de vijand te overwinnen, want ze geloofden niet in de Here, maar alleen in hun eigen kracht. Had God de pest gezonden in het land, zodat alle vijanden dood gelegen hadden, ja, dan hadden ze wel geloof gehad om binnen te gaan. Dan hadden ze God geprezen en gezegd: “Hij heeft alles gedaan, wij hoefden niets te doen.” Zo wil de religieuze massa het graag. Maar wat was dat geweest vergeleken hiermee dat God hun zelf kracht gaf om te overwinnen?

“Indien de Here welgevallen aan ons heeft, zal Hij ons in dit land brengen en het ons geven. Alleen, wees niet opstandig tegen de Here,” zeiden Jozua en Kaleb.

Ja, daar gaat het om: heeft de Here welgevallen aan ons? Dan zouden ze de vijanden verteren alsof het brood was. Dat zou wel kunnen klinken als zelfvertrouwen en hoogmoed, maar in werkelijkheid was het geloof in God, die hen geroepen had om het land in bezit te nemen. Als u hiernaar luistert, hoort u het verschil! Kunt u vandaag het verschil horen tussen wie geloof hebben om de zonde in het lichaam te overwinnen en wie dat geloof niet hebben en zeggen: Hij heeft alles gedaan, wij hoeven niets te doen?

“Aan wie anders zwoer Hij, dat zij tot zijn rust niet zouden ingaan, dan aan hen die niet hadden willen geloven?” Hst. 3:18. Waarom wilden zij niet geloven? Omdat ze niet wilden strijden en bang waren voor het lijden!

Velen lijden onder de zonde in het lichaam, die zich voortdurend doet gelden, zoeken de Geestesdoop en denken dan dat alles met wortel en tak is uitgerukt. Zij denken dat de kracht het lijden zal wegnemen. Wat dit betreft zijn velen op een dwaalspoor. U kunt niet onttrokken worden aan de zonde zonder in het vlees te lijden. 1 Petrus 4:1. Maar u zult kracht ontvangen, wanneer de Heilige Geest over u komt, om naar het vlees te lijden en met de zonde af te rekenen, zodat u een getuige kunt zijn van wat Jezus voor ons mogelijk gemaakt heeft. Hand. 1:8.

Als we verder lezen over Israël, zien we dat Mozes bad dat God hen zou vergeven, zoals Hij gedaan had van Egypte af: “En de Here zeide: Op uw bede schenk Ik vergeving. Evenwel, zo waar Ik leef en de heerlijkheid des Heren de ganse aarde vervullen zal: Geen van de mannen die mijn heerlijkheid gezien hebben, en de tekenen die Ik in Egypte en in de woestijn gedaan heb, en die Mij nu reeds tienmaal verzocht en naar mijn stem niet geluisterd hebben, zal het land zien, dat Ik onder ede aan hun vaderen beloofd heb. Ja, niemand van hen die Mij versmaad hebben zal het zien.” Vs. 20-23.

Zij kregen dus wel vergeving van zonden, maar kwamen niet tot overwinning in het land en kregen geen deel aan de heerlijkheid. Ze moesten weer de woestijn in en daar rondzwerven. Daar bleven ze maar mopperen, en de Here zond vurige slangen onder hen, en velen stierven. Dan beleden zij hun zonde en Mozes bad voor hen. Toen kregen ze de koperen slang, waarheen ze moesten opzien om in leven te blijven. Een merkwaardig wonder, waarin ze moesten geloven. Alleen wie geloofden bleven in leven, maar die slang kon niet voorkomen dat ze werden gebeten.

“En gelijk Mozes de slang in de woestijn verhoogd heeft, zo moet ook de mensenzoon verhoogd worden, opdat een ieder die gelooft, in Hem eeuwig leven hebbe.” Joh. 3:14-15. Dit is het eerste wat ons wordt verkondigd, en zonder dit zou niemand van ons behouden zijn. “Dat door Hem u vergeving van zonde verkondigd wordt.”

Hier blijven de meesten bij staan, en zij komen nooit tot het tweede: “...ook van alles waarvan gij niet gerechtvaardigd kondt worden door de wet van Mozes, wordt ieder die gelooft, gerechtvaardigd in Hem.” Hand. 13:38-39. De meesten kennen hooguit de verkondiging van Jezus als koperen slang. Zij kennen Hem niet als hogepriester.

Naderhand, zo lezen we van Israël, lang nadat ze in het land gekomen waren, ontstaken ze voor de koperen slang brandoffers. Maar toen waren ze afgevallen, en Hizkia, die voor de Here ijverde, sloeg die stuk. “Hij verwijderde de offerhoogten, verbrijzelde de gewijde stenen en hieuw de gewijde palen om; ook sloeg hij de koperen slang stuk, die Mozes gemaakt had, omdat tot op die tijd de Israëlieten daaraan plachten te offeren. En men noemde haar Nechustan.” 2 Kon. 18:4.

Gedurende alle jaren is er heel veel afgoderij geweest met Jezus als koperen slang. Er zijn miljoenen mensen, die geloven dat ze God vereren als ze voor een crucifix knielen. Ze stellen ze op bij kruispunten en op hun eigen gebied, en ze knielen en kussen ze. Denk aan al die mensen die het als een sieraad om hun hals dragen. Dat is toch een vreselijke misleiding. Doordat ze het grote geheimenis niet kennen: de nieuwe en levende weg door het vlees, en Jezus als hogepriester, is er geen geestelijke groei, maar een woestijntocht met zonde en verdeeldheid, gemopper en geklaag. De 'hemelse roeping' is wel iets heel anders.





Het grote geheimenis: het lichaam van Christus, de gemeente




We hebben gelezen over het lijden van Christus en de dood van Christus, hoe Jezus door in het vlees te lijden onttrokken werd aan de zonde, dat Hij zichzelf heeft geofferd door de eeuwige Geest. Daardoor is deze Geest bekend geraakt met alle offers op de weg door het voorhangsel, dat is zijn vlees. Toen dit op Golgota volbracht was, was het lichaam herrezen als een tempel. Na de opstanding heeft Hij van zijn Vader deze Geest ontvangen, en die heeft Hij op de Pinksterdag op de apostelen uitgestort.

“Nu Hij dan door de rechterhand Gods verhoogd is en de beloften des Heiligen Geestes van de Vader ontvangen heeft, heeft Hij dit uitgestort, wat gij en ziet en hoort.” Hand. 2:33.

“Want door één Geest zijn wij allen tot één lichaam gedoopt, hetzij joden hetzij Grieken, hetzij slaven hetzij vrijen, en allen zijn wij met één Geest gedrenkt.” 1 Kor. 12:13.

Wij zijn met één Geest tot één lichaam gedoopt. Dat is het lichaam van Christus. Dan moet die Geest in ons hetzelfde werk verrichten als de Vader in Jezus heeft verricht. En Jezus zegt: “Nog veel heb ik u te zeggen, maar gij kunt het thans niet dragen. Doch wanneer Hij komt, de Geest der waarheid, zal Hij u de weg wijzen tot de volle waarheid; want Hij zal niet uit zichzelf spreken, want al wat Hij hoort, zal Hij spreken en de toekomst zal Hij u verkondigen. Die zal mij verheerlijken, want Hij zal het uit het mijne nemen en het u verkondigen.” Joh. 16:12-14.

Tot de volle waarheid geleid worden betekent licht krijgen over wat moet worden gedood, en daarvoor is erkenning nodig. De Geest kan alleen leiden wie de waarheid over zichzelf liefhebben. De Geest staat tegenover het vlees en het vlees staat tegenover de Geest, maar ik beslis zelf wie de macht krijgt. Daarom word ik vermaand.

Velen zeggen: “Dat moet de Geest doen.” Dan krijgt de Geest dus de schuld als het niet gebeurt. Nee, wij moeten 'dienen in de nieuwe staat des Geestes.' De vermaning klinkt: “Wandelt door de Geest en voldoet niet aan het begeren van het vlees.” Gal. 5:l6. “Indien gij door de Geest de werkingen des lichaams doodt, zult gij leven.” Rom. 8:13. Wie door de Geest worden gedreven, die zijn zonen Gods, enz.

Allen die de waarheid niet liefhebben, zullen door de antichrist worden misleid, daar zal God voor zorgen. 2 Tess. 2. In vers 13-15 staat: “Maar wij behoren God te allen tijde om u te danken, door de Here geliefde broeders, dat God u als eerstelingen zich verkoren heeft tot behoudenis, in heiliging door de Geest en geloof in de waarheid. Daartoe heeft Hij u ook door ons evangelie geroepen tot het

verkrijgen van de heerlijkheid van onze Here Jezus Christus. Zo dan, broeders, staat vast en houdt u aan de overleveringen die u door ons, hetzij mondeling hetzij schriftelijk, geleerd zijn.”

We zien dat de Geest ons tot de waarheid leidt. Die arbeidt aan ons. Hij kan ons niet tot heiligmaking leiden zonder dat wij de waarheid liefhebben. Wij zullen de heerlijkheid van onze Here Jezus Christus verkrijgen. Die verkrijgen we door gehoorzaamheid aan de overleveringen. Dan gaan we de weg die Hij voor ons heeft ingewijd en krijgen we deel aan zijn leven.

Maar dan zijn we ook zijn lichaam, en Jezus is het hoofd van het lichaam. Hoe verschillend wij ook zijn - joden en heidenen - wij zijn met één Geest tot één lichaam gedoopt. Dat is dezelfde Geest waarin Jezus zichzelf geofferd heeft en door welke wij nu worden gedreven. “Want wie Christus Jezus toebehoren, hebben het vlees met zijn hartstochten en begeerten gekruisigd.” Gal. 5:24. Zonder dit gedaan te hebben kunnen wij niet door de Geest geleid worden.

“…doordat Hij in zijn vlees de wet der geboden, in inzettingen bestaande, buiten werking gesteld heeft, om in zichzelf, vrede makende, de twee tot één nieuwe mens te scheppen, en de twee, tot één lichaam verbonden, weer met God te verzoenen door het kruis, waaraan Hij de vijandschap gedood heeft.” Ef. 2:15-16.

We zien hier dat de twee, joden en heidenen, aan het kruis tot één nieuwe mens zijn gemaakt, dat is de gemeente - het lichaam van Christus. Ef. 3:4-6. Ja, wat een geheimenis!! Waar vindt u dat? Dat zult u nooit vinden onder de verschillende religieuze organisaties met hun verschillende namen. Die vormen een tegenstelling tot de gemeente, die het lichaam van Christus is. Alleen al dat ze proberen verschillende goede bijbelse namen te vinden voor hun zogenaamde gemeenten, is een krachtig getuigenis tegen hen. Vaak bestrijden ze elkaar en is er ook intern strijd, zodanig dat het openbaar wordt en er zelfs in de pers over geschreven wordt, een schande voor het hele land.

Jezus zei: “Waar twee of drie vergaderd zijn in mijn naam, daar ben ik in hun midden.” Matt. 18:20. En Hij bidt zijn Vader: “En Ik ben niet meer in de wereld, maar zij zijn in de wereld en ik kom tot U. Heilige Vader, bewaar hen in uw naam, welke Gij mij gegeven hebt, dat zij één zijn zoals Wij!”

Hier zien we dat wie een andere naam aannemen, geen kans hebben om één te worden, en ze hebben niet de belofte dat Jezus in hun midden zal zijn.

Jezus bidt verder: “En ik bid niet alleen voor dezen, maar ook voor degenen die door hun woord in mij geloven, opdat zij allen één zijn, gelijk Gij, Vader, in mij en ik in U, dat ook zij in Ons zijn, opdat de wereld gelove dat Gij mij gezonden hebt.” Joh. 17:11,20-21.

Waar zult u vandaag een gemeente vinden waar dit gebed van Jezus in vervulling is gegaan?! Die kunt u niet vinden onder al die godsdienstige namen. Daar loochenen ze dat Jezus in het vlees gekomen is, dat Hij deel heeft gekregen aan vlees en bloed zoals de kinderen, en dat God de zonde in het vlees veroordeeld heeft opdat de eis der wet vervuld zou worden in ons, die niet naar het vlees wandelen maar naar de Geest. - Daardoor hebben ze geen deel aan het evangelie, dat door de profeten beloofd was “aangaande zijn Zoon, gesproten uit het geslacht van David naar het vlees, naar de geest der heiligheid door de opstanding der doden verklaard Gods Zoon te zijn in kracht, Jezus Christus; onze Here.” Rom. 1:1-4.

Zij kennen het geheimenis niet waarover Paulus schrijft: het sterven van Jezus, dat wij altijd in ons lichaam moeten omdragen, opdat het leven van Jezus in ons sterfelijk vlees geopenbaard zal worden. 2 Kor. 4:10-11. En als ze dit sterven niet kennen, hoe zouden dan al die verschillende mensen één kunnen worden zoals de Vader en de Zoon?! Dat is volslagen onmogelijk, en dat komt bij hen ook voortdurend aan het licht.

Maar daar waar het evangelie wordt verkondigd van Jezus, die uit het geslacht van David is gekomen, daar krijgt men ook deel aan de rechtvaardiging waaraan men onder de wet geen deel kon krijgen. Daar wordt men ook door het Hoofd, Christus, samengevoegd.

“En aan Hem ontleent het gehele lichaam als een welsluitend geheel en bijeengehouden door de dienst van al zijn geledingen, naar de kracht die elk lid op zijn wijze oefent, deze groei des lichaams, om zichzelf op te bouwen in de liefde.” Ef. 4:16.

Een heerlijk geheim, dat ons in de Schriften is geopenbaard. In waarheid moeten we zeggen: “Zulk een heil..!”





Jezus als borg van een beter verbond




Hebreeën 7 en 9

“Want genen zijn zonder eed priester geworden, maar deze met een eed bij monde van Hem, die tot Hem sprak: De Here heeft gezworen en het zal Hem niet berouwen: Gij zijt priester in eeuwigheid naar de ordening van Melchisedek - in zoverre is Jezus ook van een beter verbond borg geworden. En zij zijn in groter getale priester geworden, omdat zij door de dood verhinderd werden het te blijven, doch Hij heeft, juist doordat Hij in eeuwigheid blijft, een priesterschap dat op geen ander kan overgaan. Daarom kan Hij ook volkomen behouden wie door Hem tot God gaan, daar Hij altijd leeft om voor hen te pleiten.” Hst. 7:20- 24.

We hebben eerder gelezen over de vorming van Jezus tot hogepriester, hoe Hij verzocht is maar de zonde in het vlees gedood heeft, zodat Hij niet.gezondigd heeft. Daarom heeft de dood Hem niet kunnen houden. En Hij leeft altijd voor Gods aangezicht om voor ons te pleiten.

Nu Hij ons heeft geroepen om Hem te volgen, staat Hij er ook borg voor dat de hoop die het nieuwe verbond ons schenkt, ook verwezenlijkt wordt.

Welke hoop geeft het nieuwe verbond ons? Dat lezen we in hst. 7:18-19 “Want een vroeger voorschrift wordt wel afgeschaft als het zonder kracht en nut is - immers de wet heeft in geen enkel opzicht het volmaakte gebracht - maar thans wordt een betere hoop gewekt, waardoor wij nader tot God komen.” Hier zien we de betere hoop: tot het volmaakte gebracht worden.

Het oude verbond was niet onberispelijk, omdat het ons niet tot de volmaaktheid bracht. De hele godsdienstige wereld is bedrogen inzake deze 'betere hoop' en 'het betere verbond waarvan Jezus borg is geworden.' De oorzaak daarvan is dat men nooit heeft gehoord van Jezus die deel heeft gekregen aan vlees en bloed zoals de kinderen, en dat Hij een nieuwe en levende weg heeft ingewijd door het voorhangsel, dat is zijn vlees. Nu Hij als mensenzoon lichamelijk deel heeft gekregen aan de hele volheid Gods, is Hij er ook borg van geworden dat het verwezenlijkt kan worden voor allen die Hem gehoorzamen. Kol. 2:9, hst. 5:9.

We lezen in hst. 5:1-5 “Want elke hogepriester, die uit de mensen genomen wordt, treedt voor de mensen op bij God om gaven en offers te brengen voor de zonden. Hij kan tegemoetkomend zijn jegens de onwetenden en dwalenden, daar hij ook zelf met zwakheid omvangen is, die hem verplicht evenzeer als voor het volk, voor zichzelf offers voor de zonden te brengen. En niemand matigt zichzelf die waardigheid aan, doch men wordt ertoe geroepen door God, zoals immers ook Aäron. Zo heeft ook Christus zichzelf niet de eer toegekend hogepriester te worden, maar Hij die tot Hem sprak: Mijn Zoon zijt gij; Ik heb u heden verwekt.”

Hier zien we duidelijk dat Jezus uit de mensen genomen moest worden en voor de mensen moest optreden. We zien ook dat Hij geen hogepriester is geworden omdat Hij Gods Zoon was, maar omdat Hij het zondoffer had gebracht, dat Hem zelf tot de gehele volheid Gods gebracht had tijdens zijn dagen in het vlees, en ook ons tot volmaaktheid kan leiden. Daarom is Hij borg van deze hoop - dit verbond dat ons tot volmaaktheid leidt.

We lezen verder: “Immers zulk een hogepriester hadden wij ook nodig: heilig, zonder schuld of smet, gescheiden van de zondaren en boven de hemelen verheven; die niet, gelijk de hogepriesters, van dag tot dag eerst offers voor zijn eigen zonden behoeft te brengen en daarna voor die van het volk, want dit laatste heeft Hij eens voor altijd gedaan toen Hij zichzelf ten offer bracht. Want de wet stelt als hogepriester mensen die met zwakheid behept zijn, maar het plechtige woord van de eed, die ná de wet kwam, stelt de Zoon, die volmaakt is geworden tot in alle eeuwigheid.” Hst. 7:26-28.

Hier staat duidelijk dat Jezus' volmaaktheid leidde tot zijn hogepriester-zijn. We hebben eerder gelezen dat Hij gehoorzaamheid heeft geleerd uit hetgeen Hij heeft geleden. “En toen Hij het einde had bereikt - volmaakt was geworden - is Hij voor allen die Hem gehoorzamen een oorzaak van eeuwig heil geworden.” Hst. 5:7-9.

In hetzelfde verband lezen we: “En Hij heeft tijdens zijn dagen in het vlees ...” Als mensenzoon in vlees en bloed als de kinderen, is Hij volmaakt geworden om hogepriester en borg te worden van een nieuw verbond, om hen die door Hem tot God komen tot volmaaktheid te kunnen leiden, daar Hij altijd leeft om voor hen te pleiten.

We hebben gelezen: “... die niet gelijk de hogepriesters van dag tot dag eerst offers voor zijn eigen zonden behoeft te brengen en daarna voor die van het volk, want dit laatste heeft Hij eens voor altijd gedaan, toen Hij zichzelf ten offer bracht.” Hst. 7 :27.

“Maar het behaagde de Here hem te verbrijzelen. Hij maakte hem ziek. Wanneer hij zichzelf ten schuldoffer gesteld zal hebben, zal hij nakomelingen zien en een lang leven hebben, en het voornemen des Heren zal door zijn hand voortgang hebben.” Jes. 53:10.

Al het verderf in de wereld komt door de begeerte. 2 Petrus 1:4. De zonde in het vlees is de schuld van al het verderf in de wereld. Die begeerte heeft de Vader in het vlees van Jezus veroordeeld. Rom. 8:3. Als Jezus in het lijden niet gehoorzaam was geweest om zichzelf te offeren als Hij verzocht werd - de zonde, die de Vader veroordeelde, in de dood te brengen - dan zou Hij ook zelf gezondigd hebben. Hij moest dit schuldoffer brengen, eerst voor zichzelf - opdat Hij niet zou zondigen - en daardoor werd het tot eeuwig heil voor het gehele volk, voor allen die Hem gehoorzamen.

In verband met het schuldoffer kunnen we lezen over de strijd in Jes. 63: “Want een dag van wraak had ik in de zin en het jaar van mijn verlossing was gekomen.” Vs. 4. Dat was Hij, machtig om te verlossen, die van Bosra kwam. En in vs. 8: “Hij zei: zij zijn toch mijn volk, kinderen die niet trouweloos worden, en Hij werd hun tot een verlosser.”

Er staat in 1 Petrus 3:18 dat Christus éénmaal om de zonde gestorven is, als rechtvaardige voor onrechtvaardigen, opdat Hij ons tot God zou brengen: Hij die is gedood naar het vlees, maar levend gemaakt naar de geest.

In het vlees was immers het schuldoffer gelegen. Toen dat volbracht was, was de schuldbrief betaald, en kon Hij die aan het kruis nagelen. De straf werd op Hem gelegd, opdat wij vrede zouden hebben. Jes. 53:5.

Toen heeft Hij ons met zijn kostbaar bloed, als van een onberispelijk en vlekkeloos lam, vrijgekocht van onze ijdele wandel, die ons van de vaderen overgeleverd is. 1 Petrus 1:18-19. Daardoor konden wij vergeving van zonden ontvangen. Hij heeft ons levend gemaakt met Hem, toen Hij ons al onze overtredingen kwijtschold. Kol. 2:13-14.

Maar Hij heeft onze zonden niet alleen maar aan het kruis gedragen opdat wij vergeving van zonden zouden krijgen, maar opdat wij aan de zonden zouden afsterven, voor de gerechtigheid zouden leven en in zijn voetspoor zouden wandelen. 1 Petrus 2:24.

Dan komen we op de nieuwe en levende weg, die door het vlees heengaat, waar het schuldoffer ligt. De dood van Christus moet het vonnis over het schuldoffer in ons voltrekken. Anders zal de zonde in het vlees veroorzaken dat we blijven zondigen, net als tevoren. Maar als we door de Geest worden gedreven tot het offer in het lichaam, dan komen we in het bloed van Jezus, en hebben we vrijmoedigheid om in het heiligdom binnen te gaan. Dan zal het voornemen des Heren ook door onze hand voortgang hebben, en kunnen we de mensen tot God leiden. Dan zijn we het lichaam van Christus, zolang de genadetijd duurt.

Daarom kunnen wij evenals Paulus verkondigen “dat door Hem u vergeving van zonden verkondigd wordt; ook van alles waarvan gij niet gerechtvaardigd kondt worden door de wet van Mozes, wordt ieder die gelooft, gerechtvaardigd in Hem.” Hand. 13:38-39.

Onder de wet werd wel vergeving van zonden verkondigd, maar men kon niet worden vrijgemaakt van de ijdele wandel, die men van de vaderen geërfd had. Maar nu kunnen wij, met Jezus als hogepriester en borg, deze 'betere hoop' verkondigen: vrijgemaakt worden van de ijdele wandel, de zonde overwinnen, en goddelijke natuur verkrijgen.

“Er staat immers geschreven: Weest heilig, want Ik ben heilig. En indien gij Hem als Vader aanroept, die zonder aanzien des persoons naar ieders werk oordeelt, wandelt dan in vreze de tijd uwer vreemdelingschap” enz.” 1 Petrus 1:16-17. Waar vindt men deze vreze in onze dagen?

“Maar thans, vrijgemaakt van de zonde en in de dienst van God gekomen, hebt gij tot vrucht uw heiliging en als einde het eeuwige leven.” Rom. 6:22.

Verzocht worden is geen zonde, maar als we dan niet het schuldoffer brengen, dan zondigen we en kunnen we geen dienaar des Heren zijn. Maar hebben we Jezus als hogepriester, dan worden we gedreven door de Geest en voldoen we niet aan het begeren van het vlees. Gal. 5:l6. Dan kunnen we een werk voor God doen.

“Zie toe op uzelf en op de leer, volhard in deze dingen, want door dit te doen zult gij zowel uzelf als hen die u horen behouden.” 1 Tim. 4:16.

Waar hoort u zulke vermaningen als Paulus geeft aan zijn dierbare medearbeider, de 'man Gods'? Als u deze vermaningen van Paulus zou opvolgen, zou men haast overal roepen: Dat is een dwaalleer, u wilt uzelf verlossen. Daarom is het moeilijk vandaag ergens zulke vermaningen te horen. Dat komt doordat men Jezus niet kent als hogepriester, maar alleen als zondoffer. Men kent Hem niet als voorloper en als borg van een nieuw verbond. Het nieuwe verbond schenkt ons deze 'betere hoop', om van de zonde vrijgemaakt te worden. Joh. 8:36.

De apostel schrijft over de oude eredienst: “Dit was een zinnebeeld voor de tegenwoordige tijd, in zoverre gaven en offers gebracht werden, die niet bij machte waren hem die God daarmee dient, voor zijn geweten te volmaken, daar zij met hun spijzen en dranken en onderscheiden wassingen slechts bepalingen voor het vlees zijn, opgelegd tot de tijd van het herstel.” Hst. 9:9-10.

“Maar Christus, opgetreden als hogepriester der goederen, die gekomen zijn…” Toen kwam er dus iets heel nieuws. Toen was het afgelopen met het dienen in 'de oude staat der letter': omdat de wet het oplegde. Nu kan ons geweten gereinigd worden van dergelijke dode werken, die geen groei en ontwikkeling geven. Nu is de tijd gekomen om de levende God te dienen en deel te krijgen aan heiligmaking - groei en ontwikkeling.

“En daarom is Hij de middelaar van een nieuw verbond opdat, nu Hij de dood had ondergaan om te bevrijden van de overtredingen onder het eerste verbond, de geroepenen de belofte der eeuwige erfenis ontvangen zouden.” Hst. 9:15. En verder klinkt de vermaning: “Laten wij daarom het eerste onderwijs aangaande Christus laten rusten en voortgaan naar het volmaakte … en dat zullen wij doen, indien God het vergunt.” Hst. 6:1,3.

Wat betekent dat: voortgaan naar het volmaakte? Dat beschrijft Paulus in Ef. 3:17-19: “Geworteld en gegrond in de liefde zult gij dan, samen met alle heiligen, in staat zijn te vatten hoe groot de breedte en lengte en hoogte en diepte is, en te kennen de liefde van Christus, die de kennis te boven gaat, opdat gij vervuld wordt tot alle volheid Gods.”

Hebt u dat ooit ergens horen verkondigen? Ik betwijfel het, juist omdat men Jezus niet kent als onze voorloper tijdens zijn dagen in het vlees en als onze hogepriester en borg van deze 'betere hoop waardoor wij nader tot God komen.' Deze hoop is immers juist het “anker der ziel dat veilig en vast is, en dat reikt tot binnen het voorhangsel waarheen Jezus voor ons als voorloper is binnengegaan, naar de ordening van Melchisedek hogepriester geworden in eeuwigheid.” Hst. 6:18-20.

In dit voortgaan naar het volmaakte hebben we Jezus dus als voorloper. Hij heeft dit kunnen volbrengen tijdens zijn dagen in het vlees. Zijn opstanding uit de doden was daar het bewijs van. Hij is de eersteling geworden van de ontslapenen. 1 Kor. 15:23-24.

“Opdat door twee onveranderlijke dingen, waarbij het onmogelijk is dat God liegen zou, wij die tot Hem de toevlucht genomen hebben, een krachtige aansporing zouden hebben om de hoop te grijpen, die voor ons ligt.” Hst. 6:18. Wij hebben immers Jezus als voorloper tot binnen het voorhangsel.

“Daar wij nu een grote hogepriester hebben, die de hemelen is doorgegaan, Jezus de Zoon van God, laten wij aan die belijdenis vasthouden,” namelijk aan de belijdenis van onze hoop. Hst. 4:14.

Dan zeggen de meeste mensen: maar Hij was toch Gods Zoon, met Hem was het anders. Maar in het vervolg lezen we waarom wij aan onze hoop kunnen vasthouden: “Want wij hebben geen hogepriester die niet kan meevoelen met onze zwakheden, maar een die in alle dingen op gelijke wijze als wij is verzocht geweest, doch zonder te zondigen. Laten wij daarom met vrijmoedigheid toegaan tot de troon der genade, opdat wij barmhartigheid ontvangen en genade vinden om hulp te verkrijgen te rechter tijd.” Hst. 4:14-16.

Zo'n een hogepriester hebben de godsdienstige mensen niet, en dan hebben ze natuurlijk ook niet zo'n hoop om te belijden. Ze spreken er alleen maar over dat Jezus alles heeft gedaan en wij niets hoeven te doen.

Verder lezen we in hst. 5:7-10 over zijn zwakheid tijdens zijn dagen in het vlees, en hoe Hij streed om gered te worden uit de dood, die volgt als wij naar het vlees wandelen. Rom. 8:13. Maar van de kruisdood op Golgota is Hij immers niet gered. Die moest Hij ondergaan voor onze zonden, om ons met God te verzoenen, zodat Hij ons tot die heerlijke hoop kon leiden, waartoe wij de toevlucht hebben genomen.

“U heeft Hij thans weer verzoend, in het lichaam zijns vleses, door de dood, om u heilig en onbesmet en onberispelijk voor zich te stellen, indien gij slechts wel gegrond en standvastig blijft in het geloof en u niet laat afbrengen van de hoop van het evangelie.” Kol. 1:21-23.

Als we dit lezen, zien we dat wij een hogepriester hebben, die werkelijk onze zwakheid en onze beproevingen gekend heeft. Als wij Hem leren kennen, krijgen wij ook midden in onze ellende vrijmoedigheid om tot de troon der genade te gaan. Daar is hulp te krijgen, weten we, en in vertrouwen op Hem als onze borg van deze hoop kunnen we met grote vrijmoedigheid onze hoop belijden. Maar we hebben gelezen dat we deze hoop van het evangelie moeten vasthouden. Want heel die ongelovige godsdienstigheid loochent deze hoop, en beschouwt het als hoogmoed om zoiets te hopen. Dat komt doordat men nooit heeft gehoord van de hogepriester die wij hebben.

Als we lezen over deze nieuwe en levende weg, lezen we ook: “Daar wij een grote priester over Gods huis hebben, laten wij toetreden met een waarachtig hart, in volle verzekerdheid des geloofs, met een hart dat door besprenging gezuiverd is van besef van kwaad, en met een lichaam dat gewassen is met zuiver water. Laten wij de belijdenis van hetgeen wij hopen onwankelbaar vasthouden, want Hij die beloofd heeft, is getrouw. En laten wij op elkander acht geven om elkaar aan te vuren tot liefde en goede werken. Wij moeten onze eigen bijeenkomst niet verzuimen, zoals sommigen dat gewoon zijn, maar elkander aansporen, en dat des te meer naarmate gij de dag ziet naderen.” Hst. 10:21-25.

Hier lezen we dat we de hoop niet alleen moeten vasthouden, maar dat wij “de belijdenis van hetgeen wij hopen onwankelbaar moeten vasthouden.”

Onze eigen bijeenkomst is daar waar men deze hoop belijdt. Die moeten wij niet verzuimen en dan rondlopen om allerlei religieus gepraat te gaan aanhoren. We kunnen makkelijk lauw worden in onze ijver en door een ongeloofgeest besmet worden. Waarom zouden we onze tijd verspillen met religieuze lectuur en ons laten bezighouden in allerlei godsdienstige bijeenkomsten? De dag nadert dat Jezus terugkomt om op te halen wie Hem verwachten. Hij komt niet om zonden te vergeven of schuldoffers te brengen. Nee, Hij komt het resultaat ophalen van het werk dat Hij dan volbracht heeft in wie geloven. “Zo zal ook Christus, nadat Hij zich éénmaal geofferd heeft om veler zonden op zich te nemen, ten tweeden male zonder zonde aanschouwd worden door hen die Hem tot hun heil verwachten.” Hst. 9:28.

“Het geloof nu is de zekerheid der dingen die men hoopt en het bewijs der dingen die men niet ziet. Want door dit geloof is aan de ouden een getuigenis gegeven.”

In Hebreeën 11 lezen we verder wat de ouden door het geloof bereikt hebben. Het was allemaal voor mensen onmogelijk, maar mogelijk geworden voor wie geloofden. Het is alles om onzentwil opgeschreven, opdat wij zullen zien wat God verricht heeft in wie geloofd hebben. Voor ongelovigen was dit allemaal onmogelijk. Zo is het ook als wij het nieuwe verbond verkondigen en de hoop die het ons geeft. Dan schreeuwt de menigte: Dat is onmogelijk! Maar voor ons, die geloven, is het mogelijk geworden.

We lazen: “Het geloof nu is de zekerheid der dingen.die men hoopt.” Iemand iets doen geloven waar hij niet op hoopt, dat is bijna onmogelijk. Maar als we iemand vinden die zo'n leven hoopt te krijgen als het evangelie ons belooft, is het niet zo moeilijk om die tot geloof te brengen. Daarom moet je nooit met de mensen discussiëren.

Jezus zei: Zalig de armen van geest, zalig wie hongeren en dorsten naar de gerechtigheid, want zij zullen verzadigd worden. - Werken aan anderen dan dezen is zinloos. God zij gedankt, dat Hij de treurenden van Sion bijeenbrengt! Jes. 61:1-3.

We lezen aan het eind van hst. 11: “Ook deze allen, hoewel door het geloof een getuigenis aan hen

gegeven is, hebben het beloofde niet verkregen, daar God iets beters met ons voorhad, zodat zij niet zonder ons tot de volmaaktheid konden komen.”

Als we lezen wat ze moesten doorstaan en lijden om de hoop die zij hadden, wat zullen wij dan? Zouden wij niet veel meer verdragen en lijden ter wille van de betere hoop, die God ons voor ogen gesteld heeft? Door geloof gaan onze ogen open voor de heerlijkheid die God over ons wil openbaren. “Want ik ben er zeker van, dat het lijden van de tegenwoordige tijd niet opweegt tegen de heerlijkheid die over ons geopenbaard zal worden.” Rom. 8:18. Zien wij die heerlijkheid, dan is het niet moeilijk om te lijden. 1 Kor. 2:9.

We lezen verder in hst. 12: “Daarom dan, laten ook wij, nu wij zulk een grote wolk van getuigen rondom ons hebben, afleggen alle last en de zonde die ons zo licht in de weg staat, en met volharding de wedloop lopen, die voor ons ligt.”

Die wolk van getuigen, dat zijn getuigen ervan dat God zijn heerlijkheid aan hen heeft geopenbaard en hen heeft gebruikt om te doen wat voor mensen onmogelijk was. Zo wil God ook aan ons zijn heerlijkheid openbaren en aan ons de hoop van het evangelie waarmaken, waarvan bijna alle mensen roepen: dat is onmogelijk! Maar wie gelooft, komt nooit beschaamd uit. 1 Petrus 2:6-9.

“Leg af alle last en de zonde die ons zo licht in de weg staat.” Ja, dan heb je overwinning gekregen en bovendien alles afgelegd wat in de weg staat. Dan heb je alles prijsgegeven om zijn discipel te worden. Dan ben je vrij geworden, net als Jezus, toen Hij in de wereld kwam en zei: Zie hier ben ik, o God, om uw wil te doen.

We kunnen vragen: En wat dan? Dat staat in het vervolg: “En loop met volharding de wedloop die voor ons ligt.” Dat is wat Paulus schrijft: “Vrijgemaakt van de zonde en in de dienst van God gekomen, hebt gij tot vrucht uw heiliging en als einde het eeuwige leven.” Rom. 6:22. Daar zien we wat we te doen hebben en waaraan we deel krijgen na van de zonde vrijgemaakt te zijn.

Timoteüs was echt wel vrijgemaakt van de zonde, maar toch moest hij acht geven op zichzelf en op de leer, dan zou hij zichzelf behouden en wie hem hoorden. De vrucht van zijn arbeid was zijn heiligmaking.

Een menigte predikers denkt er nooit aan dat dit de vrucht is. Maar zij zijn dan ook niet vrijgemaakt van de zonde. Zij hebben een heerlijke bekering ervaren en misschien ook een Geestesdoop, en dan gaan ze naar een bijbelschool of studeren misschien theologie. Niemand vraagt of ze vrijgemaakt zijn van de zonde, en ook niet of ze deel hebben aan heiligmaking. Het is gewoon een systeem waar ze in terechtkomen, nadat ze de brede poort zijn doorgegaan.

Nadat wij de enge poort zijn doorgegaan en overwinning over de zonde hebben gekregen, vinden we wat Paulus 'werkingen des lichaams' noemt, en die wij door de Geest moeten doden. Werkingen des lichaams, dat zijn uitwerkingen van onze menselijke natuur, die van ons lichaam uitgaan, doordat ik zonde heb die ik niet eerder heb gezien. Dat is de andere wet in mijn leden, die strijd voert tegen de wet van mijn verstand. Rom. 7:23.

De Geest wijst mij hierop, als ik acht geef op mijzelf en op de leer. Door in het licht te wandelen dood ik deze werkingen, en de goddelijke natuur neemt toe. Dat is geestelijke groei en ontwikkeling, heiligmaking. Een heerlijke vrucht van mijn dienst. Dat is een loop - een wedloop die voor ons ligt - nadat we hebben afgelegd alle last en de zonde die ons zo licht in de weg staat.

“Laat ons oog daarbij alleen gericht zijn op Jezus, de beginner en voleinder des geloofs, die om de vreugde, welke vóór Hem lag, het kruis op zich genomen heeft, de schande niet achtende, en gezeten is ter rechterzijde van de troon Gods.”

Jezus is dus met deze wedloop begonnen en heeft die ook voleindigd, en wij zien waar Hij is uitgekomen. Bent u tot geloof in het evangelie gekomen? Doet u mee aan dezelfde wedloop als Jezus? Ziet u uit naar de vreugde die voor u ligt? “Wie overwint, hem zal ik geven met mij te zitten op mijn troon, gelijk ook ik heb overwonnen en ben gezeten met mijn Vader op zijn troon.” Openb. 3:2l.

Destijds al stelde Jezus de vraag: “Doch als de mensenzoon komt, zal Hij dan het geloof vinden op aarde?” Luc. 18:8.

We lezen verder in hst. 12 dat alle echte kinderen deel hebben aan de tucht, en dat wij getuchtigd worden “opdat wij deel verkrijgen aan zijn heiligheid.” Hebt u dat ooit gelezen, dat u, als Hij u tuchtigt, deel krijgt aan zijn heiligheid?

“Acht daarom de tuchtiging des Heren niet gering, en verslap niet als gij door Hem bestraft wordt.” “Hef dan de slappe handen op en strek de knikkende knieën, en maak een recht spoor met uw voeten, opdat hetgeen kreupel is niet uit het lid gerake, doch veeleer geneze!”

Hier zien we hoe de 'borg', onze hogepriester, aan ons werkt. De Hebreeën waren traag geworden op de weg. Naar de tijd gerekend hadden ze leraars behoren te zijn, maar ze waren nog steeds kinderen en konden nog geen vast voedsel verdragen. Hoe komt het, dat ze niet gegroeid waren? Ze waren traag geworden om te horen over gehoorzaamheid, en zonder gehoorzaamheid kon Jezus hun niet tot heil worden. Hst. 5. En ze hadden nog wel zo'n heerlijk, heelhartig begin gemaakt, zoals we lezen in hst. 10:32…

Desondanks schrijft de apostel over de hemelse roeping en over de heerlijkheid van Jezus Christus, die ze konden verkrijgen. Het 'zo grote heil' was voor hen nog steeds bereikbaar. Maar wel herinnert hij hen aan het: “onze God is een verterend vuur,” en hij vermaant hen met: “Laten wij derhalve, omdat wij een onwankelbaar koninkrijk ontvangen, dankbaar zijn en hierdoor God vereren op een Hem welbehaaglijke wijze met eerbied en ontzag!” Hst. 12:28-29.

Buiten de legerplaats



Hebreeën 13

Vs. 10-15. “Wij hebben een altaar, waarvan zij die de dienst voor de tabernakel verrichten, niet mogen eten. Want van de dieren waarvan het bloed als zondoffer door de hogepriester in het heiligdom werd gebracht, werd het lichaam buiten de legerplaats verbrand. Daarom heeft ook Jezus, ten einde zijn volk door zijn eigen bloed te heiligen, buiten de poort geleden. Laten wij derhalve tot Hem uitgaan buiten de legerplaats en zijn smaad dragen. Want wij hebben hier geen blijvende stad, maar wij zoeken de toekomstige. Laten wij dan door Hem God voortdurend een lofoffer brengen, namelijk de vrucht onzer lippen, die zijn naam belijden.”

Zij die de dienst voor de tabernakel verrichten, dat zijn degenen die dienst verrichten voor het volk, om al het uiterlijke in orde te houden. “Zij zullen in mijn heiligdom dienst doen als wachters bij de poorten van het huis en als dienaren van het huis; zij zullen voor het volk het brandoffer en het slachtoffer slachten en te hunner beschikking staan om hen te dienen.” Ezech. 44:11. Van deze slachtoffers werd het bloed niet in het heiligdom gebracht. Lev. 10:18.

“Maar de Levitische priesters, de zonen van Sadok, die de dienst in mijn heiligdom in acht genomen hebben toen de Israëlieten van Mij afdwaalden, die zullen tot Mij naderen om Mij te dienen, en zij zullen in mijn dienst staan om Mij vet en bloed te brengen, luidt het woord van de Here Here. Die zullen mijn heiligdom binnengaan en die zullen tot mijn tafel naderen om Mij te dienen, en zij zullen mijn dienst waarnemen.” Ezech. 44:15-16.

“Daarom heeft ook Jezus, ten einde zijn volk door zijn eigen bloed te heiligen, buiten de poort geleden.”

Maar als de hogepriester met het bloed het heiligdom binnenging om verzoening te doen voor de zonden van het volk, weten we, dan kwam het volk niet het heiligdom in. Zij kregen alleen maar vergeving van zonden, en de offers konden hen niet volmaken. Hst. 10:1-4. Maar Jezus, die door de eeuwige Geest zichzelf als een smetteloos offer aan God gebracht heeft, is het heiligdom binnengegaan met zijn eigen bloed, en heeft een eeuwige verlossing verworven. En door Hem wordt vergeving van zonden verkondigd.

Maar zij die door Jezus' bloed geheiligd zijn, komen ook het heiligdom niet binnen. Wat dit betreft verkeert de godsdienstige wereld in een grote dwaling. Als zij denken aan het schriftwoord: “daar wij dan, broeders, volle vrijmoedigheid hebben om in te gaan in het heiligdom in het bloed van Jezus...,” rekenen ze erop dat zij daarbinnen gekomen zijn doordat ze vergeving van zonden hebben gekregen. Maar nee, mensen die vergeving hebben gekregen, die zijn 'door' Jezus' bloed geheiligd.

We lezen verder dat Jezus ons een nieuwe en levende weg gebaand heeft, om het heiligdom binnen te gaan. En die weg gaat door zijn vlees.

Ja, dit is een geweldig geheimenis, maar Paulus zegt dat dit hem geopenbaard is. U zult dit vast wel vaak gelezen hebben, maar er nog nooit over nagedacht of erop gelet wat daar staat. Willen wij 'in' Jezus' bloed1 het heiligdom binnengaan, dan moeten we de weg gaan die Jezus voor ons heeft ingewijd.

We lazen: “Laten wij derhalve tot Hem uitgaan buiten de legerplaats en zijn smaad dragen.”

Als in een godsdienstige groepering een scheuring plaatsvindt, zeggen degenen die weggaan: Wij moeten buiten de legerplaats gaan en zijn smaad dragen. Maar dan komt er weer een nieuwe scheuring, en ook die mensen geloven dat zij buiten de legerplaats gaan. Maar we hebben gelezen: “Laten wij dan tot Hem uitgaan buiten de legerplaats.” Men moet wel over het hoofd hebben gezien dat er staat: “tot Hem.”

Waar was Hij, toen Hij buiten de poort stierf? Hij was gekruisigd. Wat betekent het dus om tot Hem uit te gaan? Dat betekent wat Paulus als een persoonlijk getuigenis zegt in Gal. 2:20: “Met Christus ben ik gekruisigd, ik leef niet meer zelf, maar Christus leeft in mij. En voor zover ik nu nog in het vlees leef, leef ik door het geloof in de Zoon van God, die mij heeft liefgehad en zich voor mij heeft overgegeven.”

Binnen de schare die tot Hem is uitgegaan, bestaat geen verdeeldheid. Aan het kruis heeft Hij de twee tot één nieuwe mens geschapen en heeft Hij de tussenmuur, die scheiding maakte, weggebroken, en wel in zijn vlees, zoals we lazen in Ef. 2:14-18.

Paulus schrijft verder: “Want wie Christus Jezus toebehoren, hebben het vlees met zijn hartstochten en begeerten gekruisigd.” Gal. 5:24.

Als wij met één Geest tot één lichaam zijn gedoopt en het vlees met zijn hartstochten en begeerten hebben gekruisigd, dan zijn wij leden van het lichaam van Christus. Dan bezitten we de kracht van zijn opstanding en leren wij Hem kennen en de gemeenschap aan zijn lijden, terwijl wij aan zijn dood gelijkvormig worden. Fil. 3:10. Het is op die weg, dat wij 'in' Jezus' bloed komen, en vrijmoedigheid hebben om in te gaan in het heiligdom. Wie zelf leven, hebben die vrijmoedigheid niet.

Als de twee groepen aan het woord zijn, kun je heel makkelijk het verschil horen. Zij die door Jezus' bloed geheiligd zijn, spreken erover dat Jezus alles heeft gedaan en wij niets hoeven te doen. Hij heeft voor ons de wet vervuld, Hij heeft voor mij geleden en is voor mij gekruisigd, en God ziet ons door het bloed van Jezus als volmaakt.

De andere groep spreekt over wat Jezus voor ons gedaan heeft, de mogelijkheid die we hebben gekregen door wat de Vader door zijn Zoon voleindigd heeft. Zij spreken erover alles prijs te geven om zijn discipel te worden, om in de voetstappen te treden van Hem die geen zonde heeft gedaan. Zij spreken over het deel krijgen aan het lijden van Christus, met Hem gekruisigd zijn en zijn sterven in ons lichaam omdragen opdat ook zijn leven in ons lichaam geopenbaard wordt, zodat de eis der wet vervuld kan worden in ons, die niet naar het vlees wandelen, maar naar de Geest.

Ja, dat zijn twee totaal verschillende manieren van spreken! “Wie een oor heeft, die hore wat de Geest tot de gemeenten zegt.” We lezen in de Openbaring dat het spreken van de Geest altijd is: “Wie overwint…”

“Laten wij dan door Hem God voortdurend een lofoffer brengen, namelijk de vrucht onzer lippen, die zijn naam belijden!” Hst. 13:15.

“Ik leef niet meer zelf, maar Christus leeft in mij.” Dat was het getuigenis van Paulus. Had hij dan nog iets om over te mopperen? Iets om ontevreden over te zijn? Nee, hij zat in de gevangenis, wachtte op een uitspraak en wist niet of het de doodstraf zou worden of niet, en in die omstandigheden schrijft hij aan de gemeente: “Verblijdt u in de Here te allen tijde! Wederom zal ik zeggen: Verblijdt u!” Fil. 4:4.

Hoe vaak zou hij zich verblijden? Altijd! Zo is het met hen die de legerplaats zijn uitgegaan, tot Christus! Zij leven niet meer zelf, maar Christus leeft in hen. En als vrucht daarvan brengen ze God voortdurend een lofoffer. Zij hebben niets anders op hun lippen.

“Dit zijn de morrenden, mokkend om hun lot, wandelende naar hun begeerten, maar hun mond spreekt hoogdravend, als zij om des voordeels wil de mensen in hun gezicht vleien.” Judas :16. Je zou denken dat het hier gaat over mensen die niets met God te maken willen hebben, maar dat is niet zo: “Dezen zijn de schandvlekken bij uw liefdemalen, zij die zonder schroom tezamen feesten om zichzelf te weiden, wolken die geen water geven daar zij door winden voorbij gejaagd worden, bomen die in de late herfst geen vrucht geven; tweemaal gestorven zijn zij en ontworteld.” Vs. 12.

Je zou kunnen vragen: Hoe konden zulke mensen nu deelnemen aan een liefdemaal? Wel, de geest van de antichrist was zo werkzaam geweest, dat Gods genade in schaamteloosheid was veranderd. Zodoende konden ze niet meer scherp horen en helder zien en niet meer onderscheiden waarop het aankomt. Ja, zo gaat dat onder godsdienstige mensen die verkondigen: Hij heeft alles gedaan, wij hoeven niets te doen, de genade in Christus bedekt alles, God ziet ons door het bloed van Jezus als volmaakt, pas op dat je niet onder de wet komt zodat jezelf wilt redden, pas op dat je niet in eigen kracht leeft enz. enz. - Een verschrikkelijke misleiding!

“Geliefden, daar ik mij in alle opzichten beijver u te schrijven over ons gemeenschappelijk heil, zie ik mij genoodzaakt het te doen met de vermaning tot het uiterste te strijden voor het geloof, dat eenmaal de heiligen overgeleverd is.” Vs. 3.

Ja, als de toestand zo erg was, was hij inderdaad wel daartoe genoodzaakt. Niemand van hen kon het Woord brengen, dat scherper is dan een tweesnijdend zwaard, zodat de goddelozen werden afgescheiden. Hst. 4:12; 2 Petrus 1:9. Maar tegenwoordig is het gewoonlijk zo, dat als iemand het licht laat schijnen zodat de goddeloosheid aan het licht gebracht wordt, de zogenaamde gelovigen schreeuwen: Niet oordelen, Christus verkondigen! en dan durft niemand meer iets te zeggen. 1 Joh. 2:18-19, 4:1-6.

Het is niet moeilijk in te zien dat al deze gelovigen niet tot Hem zijn uitgegaan buiten de legerplaats. Je kunt op afstand horen dat ze niet met Christus gekruisigd zijn, want voor wie God liefhebben en niet meer zelf leven, werken alle dingen mee ten goede. Waar zij in alle omstandigheden aan denken, is heiligmaking.

“Want die Hij tevoren gekend heeft, heeft Hij ook tevoren bestemd tot gelijkvormigheid aan het beeld zijns Zoons, opdat Hij de eerstgeborene zou zijn onder vele broederen.” Rom. 8:28-29. Geen wonder dat je van zulke mensen altijd lofprijzing aan God hoort en dat zij zich altijd verblijden in de Here.

We lezen in 1 Kor. 13 over al die heerlijke genadegaven die we kunnen bezitten en over al die goede dingen die we kunnen doen, zonder dat we liefde hebben. Maar dan ben ik niets en het baat mij niets. En dan volgt een beschrijving van wat de liefde wel is en wat zij niet is. Daaruit kunnen we opmaken dat we geen liefde hebben als we voor onszelf leven.

Willen we in de liefde blijven, die “het kwade niet toerekent, maar alles bedekt, alles gelooft, alles hoopt en alles verdraagt”, dan moeten we in ons lichaam het altaar hebben, dat bewerkt dat ik niet langer zelf leef. Dan ga ik de nieuwe en levende weg, die door het vlees heen gaat, het heiligdom binnen. Bij dat altaar, kom ik 'in' het bloed van Jezus. Dat spreekt krachtiger dan het bloed van Abel. Hst. 12:24.

We kunnen wel vragen: Wat moeten we eigenlijk in het heiligdom doen? Daar is de troon der genade. Daar kunnen we bidden om genade voor ons eigen leven, zodat wij in verzoeking niet zondigen. Maar niet alleen dat! Daar is Jezus voor het aangezicht van de Vader om voor ons te pleiten. Dat deed de hogepriester in het oude verbond ook.

En we begrijpen wel dat we geen ware voorbidder kunnen zijn voor iemand die we niet kunnen verdragen of tegen wie we iets hebben. Dat moet allemaal gedood zijn, want het bloed van Jezus klaagt niet aan. Dat roept om genade en verlossing.

Wij hebben bij de Vader geen vrijmoedigheid, als we niet in de liefde zijn. Want in de liefde brengen wij God voortdurend een lofoffer. Als ik in het bloed van Jezus ben, heb ik een werk te verrichten. Namelijk hetzelfde als wat Jezus doet, en waartoe Paulus ons vermaant in Efeze 6:18- 20.

“Wij hebben een altaar, waarvan zij die de dienst voor de tabernakel verrichten, niet mogen eten.” Waar is dat altaar? In ons lichaam. “Te allen tijde het sterven van Jezus in het lichaam omdragende, opdat ook het leven van Jezus zich in ons lichaam openbare.” Daar zien we dat de offers plaatsvinden in ons lichaam.

“Jezus zei tot hen: Mijn spijze is te doen de wil desgenen die mij gezonden heeft, en zijn werk te volbrengen.” Joh. 4:34. “Want ik ben van de hemel nedergedaald niet om mijn wil te doen, maar de wil van Hem die mij gezonden heeft.” Joh. 6:38. Hij “heeft zichzelf als een smetteloos offer aan God gebracht.” Hst. 9:14.

Hier zien we hoe Hij zijn wil - zichzelf - heeft geofferd om Gods wil te doen. Hij had een altaar in zijn lichaam. Daardoor kreeg Hij een spijze te eten, die de discipelen toen nog niet kenden, namelijk om Gods wil te doen en het werk Gods waartoe Hij gezonden was te volbrengen.

Doordat wij tot Hem uitgaan buiten de legerplaats en met Hem gekruisigd zijn, gaat zijn dood ook in ons werken. Bij dat altaar wordt Gods woord levend voor ons. Dan weten we Gods wil te doen, en krijgen we een werk te verrichten. Geen wonder dat we dan God voortdurend een lofoffer brengen.

“Verheugt u daarin, ook al wordt gij thans, indien het moet zijn, voor korte tijd door allerlei verzoekingen bedroefd, opdat de echtheid van uw geloof, kostbaarder dan vergankelijk goud...”

“Daar Christus dan naar het vlees geleden heeft, moet ook gij u wapenen met dezelfde gedachte, dat wie naar het vlees geleden heeft, onttrokken is aan de zonde, om niet meer naar de begeerten van mensen, maar naar de wil van God de tijd die nog rest in het vlees, te leven.”

“Geliefden, laat de vuurgloed, die tot beproeving dient, u niet bevreemden, alsof u iets vreemds overkwam. Integendeel, verblijdt u naarmate gij deel hebt aan het lijden van Christus, opdat gij u ook met vreugde zult mogen verblijden bij de openbaring zijner heerlijkheid.” 1 Petrus 1:6-7 en 4:1-2,12-13.

Hier zien we duidelijk het altaar in het lichaam. Wat geofferd wordt, is het eigen leven, het ik-leven, dat alle relaties bederft en bewerkt dat Satan macht krijgt. We moeten eerst bij het altaar het lijden van Christus op ons nemen, dan komen we tot het leven van Jezus, dat is ons voedsel, en tot het werk dat Hij ons als leden van zijn lichaam geeft te volbrengen. Dan krijgen we de 'vreugdeolie' waarmee Jezus gezalfd is boven zijn medebroeders; maar al zijn broeders worden ook met diezelfde olie gezalfd. Hst. 1:9.

Dat wij eerst het lijden op ons moeten nemen, betekent dat het gaat om een leven in geloof. En Jezus is de “leidsman en voleinder van het geloof.” Hst. 10:38-39. Dat blijkt duidelijk uit wat we gelezen hebben in de brief van Petrus.

Het geloof bewerkt dat we ons in het lijden verheugen, zoals ook Mozes “...liever met het volk Gods kwaad heeft verdragen dan tijdelijk van de zonde te genieten; hij heeft de smaad van Christus groter rijkdom geacht dan de schatten van Egypte, want hij hield de blik gericht op de vergelding.” Hst. 11:25-26. Dit leven zult u nooit vinden bij wie zelf leven en niet met Christus gekruisigd zijn.



1 Zo staat het er inderdaad letterlijk, en ook in de Noorse vertaling





Het bloed van het verbond




“De God nu des vredes, die onze Here Jezus, de grote herder der schapen, door het bloed van een eeuwig verbond heeft teruggebracht uit de doden, bevestige u in alle goed om zijn wil te doen, terwijl Hij aan ons doe wat in zijn ogen welbehagelijk is door Jezus Christus. Hem zij de heerlijkheid in alle eeuwigheid. Amen.” Hst. 13:20-21

God heeft onze grote herder uit de doden teruggebracht door het bloed van een eeuwig verbond. Zonder het getuigenis van het bloed had Hij Hem niet kunnen opwekken. Hij is dus niet opgewekt omdat Hij de Zoon van God was. Nee, God heeft zijn eniggeboren Zoon gezonden om een werk te verrichten, een nieuw verbond tot stand te brengen en voor ons mensen een nieuwe weg in te wijden tot binnen het heiligdom, opdat wij zijn broeders konden worden en deel konden krijgen aan de goddelijke natuur.

Dit verbond was: “Toen zei ik: zie, hier ben ik - in de boekrol staat van mij geschreven - om uw wil, o God, te doen. In de aanhef zegt Hij: Slachtoffers en offergaven, brandoffers en zondoffers hebt Gij niet gewild, noch daarin een welbehagen gehad, hoewel zij naar de wet gebracht worden. Doch daarna heeft Hij gezegd: Zie, hier ben ik om uw wil te doen. Hij heft het eerste op om het tweede te laten gelden. Krachtens die wil zijn wij eens voor altijd geheiligd door het offer van het lichaam van Jezus Christus. Voorts staat elke priester dagelijks in zijn dienst om telkens dezelfde offers te brengen, die nimmer de zonden kunnen wegnemen; deze echter is, na één offer voor de zonden te hebben gebracht, voor altijd gezeten aan de rechterhand van God.” Hst. 10:7-12.

Al die slachtoffers, offergaven en zondoffers moesten bij wijze van noodverordening worden gebracht totdat de tijd kwam om alles in de goede orde te brengen. God had in deze noodverordeningen geen welbehagen. Die waren er alleen maar omdat de mensen Gods wil niet deden. Die toestand bevredigde God niet. Daarom is Jezus gekomen om alles in de goede orde te brengen.

In plaats van al die offergaven, brandoffers en slachtoffers is Hij gekomen met een lichaam zoals het onze, en toen heeft Hij dit geofferd doordat Hij zichzelf offerde. Er werd in zijn lichaam een altaar opgericht. God heeft zelf de offers aangewezen, die op dat altaar gelegd moesten worden. Hij heeft de zonde in het vlees, die de mens had verhinderd om Gods wil te doen, veroordeeld. Daarmee is mogelijk geworden wat voor de wet onmogelijk was. “Opdat de eis der wet vervuld zou worden in ons die niet naar het vlees wandelen, doch naar de Geest.” Rom. 8:4.

“Maar de Here zei tot hem: En gij dan, Farizeeën, de buitenzijde van de beker en van de schotel reinigt gij, maar van binnen zijt gij vol roof en slechtheid. - Doch geeft de inhoud als aalmoes en zie, alles is u rein.” “Gij blinde Farizeeër, reinig eerst de inhoud van de beker; dan zal hij ook van buiten rein worden.” Luc. 11:39; Matt. 23:26.

Bezig zijn met de reiniging van de buitenzijde van de beker, dat is alleen maar tabernakeldienst. Door die dienst komt er nooit ontwikkeling of groei. Maar als ons innerlijk gereinigd wordt, dan komt er nieuw leven. Het nieuwe leven is: je lichaam gebruiken om Gods wil te doen. “Dat gij uw lichamen stelt tot een levend, heilig en Gode welgevallig offer: dit is uw redelijke eredienst.” Rom. 12:1.

Die eredienst is door Jezus geïntroduceerd, dat was het nieuwe verbond met zijn Vader. Toen moest er een innerlijke reiniging plaats vinden, een dood over de zonde in het vlees. Jezus heeft door de eeuwige Geest zichzelf geofferd. Het bloed bij dit offeren vloeide, is het bloed van het verbond. Dat bloed getuigde dat Jezus nooit zijn eigen wil had gedaan, maar altijd het verbond met de Vader gehouden had.

Zijn spijze Zwas de wil van God te doen. Daarom staat er van Hem: “Dit is Hij, die gekomen is door water en bloed, Jezus Christus, niet slechts met water, maar met het water en met het bloed. En de Geest is het die getuigt, omdat de Geest de waarheid is. Want drie zijn er die getuigen: de Geest en het water en het bloed, en de drie zijn tot één. Indien wij het getuigenis der mensen aannemen, het getuigenis van God is meerder, want dit is het getuigenis van God, dat Hij van zijn Zoon getuigd heeft. Wie in de Zoon van God gelooft, heeft het getuigenis in zich; wie God niet gelooft, heeft Hem tot een leugenaar gemaakt, omdat hij niet geloofd heeft in het getuigenis, dat God getuigd heeft van zijn Zoon.”1 Joh. 5:6-10.

Het water reinigt het lichaam uitwendig, en het bloed reinigt het lichaam inwendig. Jezus is niet alleen met het water gekomen, een uiterlijke reiniging, maar ook met het bloed, de innerlijke reiniging.

Dat Hij is gekomen, was immers om ons. Het bloed waar mee Hij is gekomen, was zijn bloed, het bewijs dat niet Hij leefde, maar dat de Vader in Hem leefde. En 'in' dit bloed van Jezus hebben wij vrijmoedigheid om het heiligdom binnen te gaan. Daar komen wij als we met Christus gekruisigd zijn en niet meer zelf leven, maar Christus in ons leeft. Als u niet trouw bent in dit nieuwe verbond, maar uw eigen wil doet, dan kunt u wel vergeving van zonde krijgen, maar dat is dan een uiterlijke reiniging - het getuigenis van het water - geheiligd 'door' Jezus' bloed.

“Wie in de Zoon van God gelooft; heeft het getuigenis in zich.” Wie in de Zoon van God gelooft, die volgt Hem. Die komt ook tot het verbond en het leven dat Jezus geleefd heeft. Dan heeft hij ook Gods getuigenis over de Zoon in zichzelf. “Die Geest getuigt met onze geest dat wij kinderen Gods zijn.” Rom. 8:16.

Dat is toch veel meer dan het getuigenis van mensen! Omdat iemand dit getuigenis van de Geest niet heeft, vindt hij zo enorm belangrijk wat de over hem mensen zeggen. Dan varieert de stemming tussen boosheid en blijdschap, naargelang de mensen van hem getuigen. Pas als we tot het bloed van het verbond komen, komt er rust.

“ Laten wij er dus ernst mee maken om tot die rust in te gaan, opdat niemand ten val kome door dit voorbeeld van ongehoorzaamheid te volgen. Want het woord Gods is levend en krachtig en scherper dan enig tweesnijdend zwaard en het dringt door, zó diep, dat het vaneen scheidt ziel en geest, gewrichten en merg, en het schift overleggingen en gedachten des harten; en geen schepsel is voor Hem verborgen, want alle dingen liggen open en ontbloot voor de ogen van Hem met wie wij te maken hebben.” Hst. 4:11-13.

De mensen doen al hun best om bij deze en gene in de smaak te vallen. Dat deed de engel van de gemeente in Sardes ook. Hij had ook de naam dat hij leefde, maar hij was dood. Hij had voor de mensen geleefd en die gaven een goed getuigenis van hem, maar we hebben immers met God te maken. In dit nieuwe verbond hebben wij met Hem te maken, en Hij oordeelde dat de engel dood was.

Als iemand eer zoekt van mensen, leeft hij zelf en is hij voor God dood. Daar heeft Jezus ons grondig in onderwezen: “Ziet toe dat gij uw gerechtigheid niet doet voor de mensen, om door hen opgemerkt te worden; want dan hebt gij geen loon bij uw Vader die in de hemelen is.” Matt. 6:1. “Wat gij ook doet, verricht uw werk van harte, als voor de Here en niet voor mensen; gij weet toch dat gij van de Here tot vergelding de erfenis zult ontvangen. Gij dient Christus als Heer.” Kol. 3:23-24.

“Doch gij hebt enkele personen te Sardes, die hun klederen niet hebben bezoedeld, en zij zullen met mij in witte klederen wandelen omdat zij het waardig zijn. Wie overwint, zal aldus bekleed worden met witte klederen, en ik zal zijn naam geenszins uitwissen uit het boek des levens, maar ik zal zijn naam belijden voor mijn Vader en voor zijn engelen.” Openb. 3:4-5.

Je kunt niet in het nieuwe verbond leven en dan proberen bij mensen in de smaak te vallen. We moeten het altaar in ons lichaam hebben, waar de zonde in het vlees gedood wordt, om die spijze te verkrijgen, die eruit bestaat om de wil van God te doen en het werk te volbrengen dat Hij ons te doen gegeven heeft. De engel van Sardes was hieraan niet trouw gebleven, en daarmee verloor hij het getuigenis van de Geest met zijn geest, dat hij een kind van God was.

“Laten wij blij zijn en vreugde bedrijven en Hem de eer geven! Want de bruiloft des Lams is gekomen en zijn vrouw heeft zich gereed gemaakt, en haar is gegeven zich met blinkend en smetteloos fijn linnen te kleden, want dit fijne linnen zijn de rechtvaardige daden der heiligen.” Openb. 19:7-8.

Dit is de bruid, die het Lam volgt waar Hij ook heen gaat. Zij is trouw geweest in het nieuwe verbond en heeft niet zelf geleefd. Zij had haar kleding - haar werken - niet bezoedeld met ogendienst. Zij had, net als Jezus, alleen met God te maken. Zij zal ook opgenomen worden door de kracht van het bloed van het verbond, als Jezus komt halen wie Hem toebehoren. 1 Kor. 15:23. Hij komt als een dief, maar Hij is geen dief; Hij haalt geen anderen dan wie Hem toebehoren.

“God bevestige u in alle goed, om zijn wil te doen, terwijl Hij aan ons doe wat in zijn ogen welbehaaglijk is door Jezus Christus. Hem zij de heerlijkheid in alle eeuwigheid. Amen.” Hst. 13:21.

Als God in ons werkt, doet Hij dat door het hoofd van het lichaam, Christus. En dan voegt het hoofd ons samen, en “groeit het gehele lichaam als een welsluitend geheel en bijeengehouden door de dienst van al zijn geledingen, naar de kracht, die elk lid op zijn wijze oefent, op om zichzelf op te bouwen in de liefde.” Ef. 4:15-16.

Als wij geen verbinding krijgen met het hoofd, krijgen we geen deel aan dit heil. En om verbinding met het hoofd te krijgen moeten wij dit nieuwe verbond binnengaan.

Jezus noemt ons helder en duidelijk de voorwaarden om zijn discipel te worden: o.a. alles prijsgeven en ons eigen leven haten. Luc. 14:25-27,33. Dan kunnen we zeggen dat we onszelf op het altaar hebben gelegd, evenals Jezus toen Hij in de wereld kwam. Dit is de enge poort, die weinigen vinden. Het is gedoopt worden in Jezus' dood om een nieuw leven te kunnen leiden.

Dan antwoordt God met vuur en worden wij gedoopt met de Heilige Geest, en ontvangen we de kracht die we nodig hebben om Jezus te volgen. Johannes doopte tot vergeving van zonden, maar wij worden in de dood van Jezus Christus gedoopt, en Hij is het die doopt met de Heilige Geest en met vuur. Hand. 19:2-7, Rom. 6:1-5. Hoe zouden wij dan bij de zonde blijven? Dat zij verre!

“Krachtens die wil zijn wij eens voor altijd geheiligd door het offer van het lichaam van Jezus Christus.”

Doordat Jezus zichzelf aan de wil van de Vader heeft overgegeven, heeft Hij door de eeuwige Geest zichzelf als een smetteloos offer gebracht. En als wij ons lichaam aan dezelfde wil overgeven, behoren wij tot zijn lichaam. Wij zijn eens voor altijd geheiligd door het offer van het lichaam van Jezus Christus.

“Want de liefde van Christus dringt ons, daar wij tot het inzicht gekomen zijn dat één voor allen gestorven is; dus zijn zij allen gestorven. En voor allen is Hij gestorven, opdat zij die leven, niet meer voor zichzelf zouden leven, maar voor Hem die voor hen gestorven is en opgewekt.” 2 Kor. 5:14-15.

We zien dat de dood die in Jezus' lichaam heeft plaats gehad, ons wordt toegerekend als wij zijn opgehouden met voor onszelf te leven, en voor Hem zijn gaan leven. Dan haten wij ons eigen leven, en de Geest geeft ons licht en leidt ons tot dezelfde offers als in Jezus' lichaam zijn gebracht. Dan zijn wij in het bloed van Jezus - in het bloed van het verbond.

“Voorts staat elke priester dagelijks in zijn dienst om telkens dezelfde offers te brengen, die nimmer de zonden kunnen wegnemen.” Al deze offers haalden zij van buiten hun lichaam. Die konden de zonde niet wegnemen; hun leven bleef hetzelfde.

Zo zien wij ook hoe men in godsdienstige groeperingen over offeren spreekt. Er zijn geweldig veel dingen waarvoor men moet offeren. Allereerst moet men 'tienden' geven, en vervolgens vrijwillige giften voor de zending. Je zou haast denken dat ze, als ze maar geld genoeg hadden, alle mensen van de wereld wel konden bekeren. Maar hun eigen leven wordt niet verder veranderd dan dat ze een eerbaar leven leiden voor de mensen, en vaak lukt dat niet eens.

Daaruit blijkt duidelijk dat al hun offers - steeds dezelfde offers - waarover gezeurd wordt dat men die geeft, de zonde niet kunnen wegnemen. Ze geloven niet in die manier van zending drijven waar Jezus om bad: “En ik bid niet alleen voor dezen, maar ook voor hen die door hun woord in mij geloven, opdat zij allen één zijn, gelijk Gij, Vader, in mij en ik in U, dat ook zij in Ons zijn; opdat de wereld gelove dat Gij mij gezonden hebt. En de heerlijkheid die Gij mij gegeven hebt, heb ik hun gegeven, opdat zij één zijn gelijk Wij één zijn: ik in hen en Gij in mij, dat zij volmaakt zijn tot één, opdat de wereld erkenne dat Gij mij gezonden hebt, en dat Gij hen liefgehad hebt gelijk Gij mij liefgehad hebt.” Joh. 17:20-23.

Wat een gebed! Vanuit die eenheid kunnen wij zending drijven.

Denkt u dat Jezus zomaar iets bad? Denkt u dat dit heil onmogelijk is? Nee, zegt u!? Dan moeten wij vragen: waarom verkondigt u dit dan niet? Waarom hoort u niets over deze verlossing in de godsdienstige groeperingen rondom; of ziet u soms wel iets van de vervulling van Jezus' gebed?

Dat komt doordat ze de nieuwe en levende weg niet kennen, die Jezus heeft ingewijd door zijn vlees, en dat, indien één gestorven is, zij dan “allen gestorven zijn”. Ze zijn niet de enge poort doorgegaan - hun eigen leven haten - maar de brede poort van: Hij heeft alles gedaan en wij hoeven niets te doen. Zij kennen het altaar in het lichaam van Christus niet, waar je voedsel bestaat uit het doen van Gods wil en het volbrengen van het werk dat Hij je te doen geeft. Daardoor is er altijd onenigheid en verdeeldheid onder hen.

Maar wel richten ze zendingsposten op en zenden een menigte zendelingen uit. Twist, naijver en verdeeldheid heersen waar ze vandaan komen, en dat ontstaat ook waar ze heengaan. Met al hun offers komt er geen eind aan de zonde.

“Deze echter is, na één offer voor de zonden te hebben gebracht; voor altijd gezeten aan de rechterhand van God.” Het bloed van Hem die “door de eeuwige Geest zichzelf als een smetteloos offer aan God gebracht heeft,” reinigt ons geweten van dode werken om de levende God te dienen. Allen die met Christus gekruisigd zijn, zijn 'in' Jezus' bloed en hebben vrijmoedigheid om het heiligdom binnen te gaan. Daar is geen afgunst, onenigheid of verdeeldheid. Daar is men één “gelijk de Vader en de Zoon één zijn.”





De vermaning van de apostel aan het slot




“Ik vermaan u, broeders, houdt mij dit woord van vermaning ten goede, want ik schrijf u maar kort.” Hst. 13:22.

Hij noemt de hele brief dus een woord van vermaning. Daarin vinden we zulke krachtige en duidelijke vermaningen als bijna niet te vinden zijn op andere plaatsen in de Schrift. Wat is de reden van deze krachtige, ernstige vermaningen? Dat zij die zo'n heerlijk en heelhartig begin hadden gemaakt, achterop waren geraakt op de weg die Jezus ingewijd had. Zij waren traag geworden in het horen over gehoorzaamheid, en daardoor was er geen geestelijke groei gekomen. Het waren nog kinderen, hoewel ze leraars hoorden te zijn.

Waarin hadden ze leraars moeten zijn? In het “onderscheiden van goed en kwaad.” Niet dat ze afgevallen waren en niet meer in God geloofden. Nee, ze dienden nog steeds de heiligen, maar hadden niet meer dezelfde ijver. Hst. 6:10-11.

Was dit dan zo ernstig, zoals we lezen in vers 4-8 en verder in hst. 10:26-30? Jazeker, maar nu had hij een betere hoop voor hen. Hij laat aan het voorbeeld van Israël zien hoe makkelijk men kan afvallen van God, en hoe zij allen uit Egypte waren gegaan, maar door ongeloof het land niet binnenkwamen. God was toornig op hen geworden. Lees Hebr. 3 waar Hij zegt: “Zie toe!”

Ja, wat is die vermaning nodig! Maar waar vindt men die vrees voor God, die een verterend vuur is? Hst. 12:28-29. Overal vindt men oppervlakkigheid en de troost van de valse profeten, zoals het altijd al geweest is: “Zij zeggen voortdurend tot wie Mij verachten: de Here heeft gesproken: gij zult vrede hebben; en tot ieder die wandelt in verstoktheid van hart, zeggen zij: geen kwaad zal u overkomen.” Lees Jer. 6:14 en 23:15-32. Nu stellen zij hun mensen die in zonde leven, gerust en zeggen: de genade in Jezus bedekt al onze zonde, wij zijn onder zijn bloed, Hij heeft ons in zijn beide handpalmen gegrift en Hij heeft het juiste beeld van ons getekend, zoals Hij ons ook ziet door het bloed heen, en ze bidden: Dek ons onder uw bloed - en nog veel meer van dat soort.

De apostel begint de brief meteen met het geven van een krachtige vermaning: “Daarom moeten wij temeer aandacht schenken aan hetgeen wij gehoord hebben, opdat wij niet afdrijven. Want indien het woord, door engelen gesproken, van kracht is gebleken, en elke overtreding en ongehoorzaamheid rechtmatige vergelding heeft ontvangen, hoe zullen wij dan ontkomen, indien wij geen ernst maken met zulk een heil, dat allereerst verkondigd is door de Here, en door hen die het gehoord hebben op betrouwbare wijze ons is overgeleverd, terwijl ook God getuigenis daaraan geeft door tekenen en wonderen en door de Heilige Geest toe te delen naar zijn wil!” Hst. 2:1-4.

Bedenk nu dat de apostelen deze verkondiging van “zulk een heil” op betrouwbare wijze hebben kunnen overleveren, zoals we nu in deze brief en elders in de Schriften hebben gelezen. Om dat te kunnen doen moeten ze er ook zelf deel aan hebben gekregen. Maar waar vindt u die verkondiging en het geloof in het werk dat Jezus volbracht heeft vandaag?!

Geloofd zij God, het is vandaag net als indertijd, toen God Elia antwoordde: “Ik heb Mij zevenduizend man doen overblijven, die hun knie voor Baäl niet hebben gebogen. Zo is er dan ook in de tegenwoordige tijd een overblijfsel gelaten naar de verkiezing der genade.” Rom. 11:4-5. Hij is nu bezig die bijeen te brengen, zodat zij één lichaam worden: het lichaam van Christus!

Ik wil evenals Jezus aan het begin van zijn prediking zeggen: “Zalig de armen van geest, want hunner is het koninkrijk der hemelen. Zalig die treuren, want zij zullen vertroost worden. Zalig de zachtmoedigen, want zij zullen de aarde beërven. Zalig die hongeren en dorsten naar de gerechtigheid, want zij zullen verzadigd worden.” Enzovoort.

Ik wil ieder die dit leest, innig vermanen: ontvlucht alle oppervlakkigheid en alle praatjesmakers! Discussieer niet met de mensen over Gods woord en geloof het zoals het geschreven staat, dan zal het in u werkzaam zijn. 1 Tess. 2:13.

“Schuw de begeerten der jeugd en jaag naar gerechtigheid, naar trouw, naar liefde en vrede met hen die de Here aanroepen uit een rein hart!” 2 Tim. 2:22.

Uw in het geloof, de genade en het heil gelukkige broeder

Sigurd Bratlie

Een paar gehanteerde vertalingregels, ter medebeoordeling:



Frelse: heil is algemeen, verouderd en vaag, verlossing beklemtoont het negatieve waarvan mensen verlost worden, behoud(enis) zou inhoudelijk bezien het beste zijn, maar is verouderd en associeert aan vergeving van zonden. Probleem. Ik heb heil aangehouden, als het heel algemeen bedoeld is of terugslaat op Hebr. 2:3. Verder vaak verlossing, maar het bevredigt nooit.

Slot-t: de slot-t bij de 2e persoon meervoud komt in de nieuwe bijbelvertaling [NBV] niet meer voor, en wordt in unieke situaties (b.v. zoudt) door de woordenlijst in Word afgekeurd. Heb ik laten vervallen, tenzij het vreemd klinkt.

Mensenzoon: besproken i.v.m. de temataler.

Satan als eigennaam in plaats van 'de satan', conform [NBV]

oprette i.v.m. het nieuwe verbond: tot stand brengen, zie Hebr. 8:8

heiliging en heiligmaking heb ik door elkaar gebruikt, met dezelfde betekenis

Standaardvertalingen meergebruikte bijbelteksten: telkens aangehouden:

2 Kor. 4:10 NBG

het sterven van Jezus omdragen



2 Kor. 4:10 No.vert.

de dood is werkzaam in ons



Fil. 2:8 NBG:

zichzelf ontledigd van het Gode (of: aan God) gelijk zijn (dus niet: afstand gedaan van)



Fil. 2:8 No.vert.

in zijn wandel als mens bevonden worden



Gal. 2:20 No.vert.

Ik leef niet meer zelf



Gal. 5:16 No.vert.

Wandelt in de Geest, dan zult gij … (omdat Bratlie dit als inhoud van het evangelie noemt, blz. 9 al. 3).



Hebr. 1:8 No.vert.

met vreugdeolie gezalfd boven uw medebroeders.”



Hebr. 2:14 No.vert.

de duivel zou tenietdoen (omdat SB het tevens toepast in deze zin, dat Jezus de macht van de duivel teniet heeft gedaan)



Hebr. 4:15 NBG

doch zonder te zondigen: eenmaal citeert SB zelfs 'de Duitse vertaling' zo.



Hebr. 4:16 No.vert.

te rechter tijd



Hebr. 5:7 No.vert.

Hij is verhoord om zijn vreze Gods (blz. 16 al. 3 en met name 4)



Hebr. 6:18 No.vert.

de toevlucht ertoe genomen hebben om de hoop te grijpen…



Hebr. 7:25 NBG

pleiten



Hebr. 9:14 NBG

de eeuwige Geest



Hebr. 9:14 No.vert.

ons geweten reinigen van dode werken



1 Petrus 1:9 NBG

onder aarzeling: de zaligheid der zielen aangehouden



1 Petrus 4:1-2 NBG

toch maar weer: onttrokken aan de zonde, het was wel inpasbaar. Zolang het duurt, gezien [NBV]





Hoofdletters: In de NBG staan t.a.v. God en Jezus gebruikte bezittelijke voornaamwoorden reeds met een kleine letter, maar de persoonlijke voornaamwoorden (ik, hij, mij, hem) met hoofdletters. Daarin staat Nederland ongeveer alleen, merk ik. In de nieuwe bijbelvertaling [NBV] (te verschijnen in 2004) wordt het aantal hoofdletters enorm gereduceerd, en verdwijnen die ook voor de persoonlijke en wederkerige voornaamwoorden.

Ik geloof dat veelvuldig hoofdlettergebruik ook onder ons in toenemende mate als overdreven religieus zal worden aangevoeld. Ik heb de hoofdletters in persoonlijke voornaamwoorden nog gehandhaafd, behalve waar Jezus over zichzelf spreekt.

© Copyright Stiftelsen Skjulte Skatters Forlag





